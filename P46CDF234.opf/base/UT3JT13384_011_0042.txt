འཆི་མེད་འཕགས་མའི་སྙིང་ཐིག་ལས། བླ་སྒྲུབ་བྱིན་རླབས་སྙིང་པོའི་རྡོ་རྗེ་ཚེའི་དབང་ཟབ་མོ་ཁོལ་དུ་ཕྱུང་བ་བྱིན་རླབས་སྲོག་འཚོ་ཞེས་བྱ་བ་བཞུགས་སོ། 

།ན་མོ་གུ་རུ་ཨ་མཱ་ར་སིདྡྷི་ཡེ། ཀུན་རྟོག་མཚན་མའི་སྐྱེ་འཆིའི་ཆོས། །འོད་གསལ་དབྱིངས་སུ་ཟད་ནས་སླར། །འཆི་མེད་དྭངས་མའི་མཚན་དཔེའི་དཔྱིད། །རྡོ་རྗེའི་སློབ་དཔོན་མཆེད་གསུམ་རྒྱལ། །གང་གི་ཐུགས་བཅུད་ཟབ་ལམ་གྱི། །བྱེ་བྲག་རྡོ་རྗེའི་ཚེ་སྒྲུབ་པའི། །འཇུག་སྒོའི་སྨིན་བྱེད་སྙིང་པོའི་བཅུད། །སྐལ་བཟང་སྲོག་འཚོར་སྤེལ་གྱིས་ལོངས། །འདི་ལ་གསུམ་སྦྱོར་བའི་གཤོམ། དངོས་གཞིའི་རྣལ་འབྱོར། རྗེས་དབང་བསྐུར་བའོ། །དང་པོ་ནི། གནས་ཁང་རྒྱན་གྱིས་སྤྲས་པའི་དབུས་སུ་སྟེགས་བུ་ལ་དཀྱིལ་འཁོར་མཐིང་ག་པདྨ་འདབ་བརྒྱད་ཀྱི་ལྟེ་བར་སྐུ་དང་ཕྱག་མཚན་གང་རུང་བྲིས་པའི་མཐར་འོད་ལྔའི་མུ་ཁྱུད་ཀྱིས་བསྐོར་བའི་ལྟེ་བར་ཚེ་འབྲང༌། གཡས་སུ་ཚེ་རིལ། གཡོན་དུ་ཚེ་ཆང༌། རྒྱབ་ཏུ་ཚེ་མདའ། སྨན་རཀ་གཏོར་མ་ཆུ་གཉིས་ཉེར་སྤྱོད་ཚོགས་མཆོད་སོགས་ཕྱག་ལེན་ལྟར་བཤམས། སློབ་དཔོན་གྱི་མདུན་དུ་ལས་བུམ། ཌཱ་དྲིལ་སོགས་ཀྱང་འདུ་བྱའོ། །གཉིས་པ་ནི། བརྒྱུད་པའི་གསོལ་འདེབས་ནས་བརྩམས་སྔོན་འགྲོ་དངོས་གཞིའི་ལས་རིམ་ཚང་བར་ཀུན་གཟིགས་འཇམ་པའི་རྡོ་རྗེ་པདྨ་གར་གྱི་དབང་པོའི་གསུང་འདི་ཉིད་ཀྱི་ལས་བྱང་བྱིན་རླབས་བཅུད་འདྲེན་ལྟར་བྱ་ཞིང༌། ཁྱད་པར་ཚེ་ཛབ྄་གཙོ་བོར་བཟླ། ལས་བུམ་ནང་དུ་པད་ཉིའི་སྟེང་༔ བདུད་རྩི་འཁྱིལ་ལྗང་ཁྲོ་བོའི་ཆས༔ རྒྱ་གྲམ་དབྱུག་པ་སྡིག་མཛུབ་མཛད༔ སྐུ་ལས་བདུད་རྩིའི་ཆུ་རྒྱུན་བབ༔ བུམ་པ་ཡོངས་སུ་གང་བར་གྱུར༔ ཨོཾ་བཛྲ་ཨ་མྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊ྄༔ ཅེས་བརྒྱ་རྩ་བཟླས་མཐར་འོད་ཞུ་བྱ། ཚོགས་བྱིན་བརླབ་ནས་བསྒྲལ་བསྟབ་ཡན་བཏང༌། རིག་པའི་མེ་ཏོག་དོར་བའམ་བདག་ཉིད་འཇུག་པས་གནང་བ་ནོད་པ་བྱའོ། །གསུམ་པ་ལ་གསུམ། སྔོན་འགྲོ་འཇུག་པའི་ཆོས། དངོས་གཞི་དབང་གི་རིམ་པ། རྗེས་ཐ་མའི་བྱ་བའོ། །དང་པོ་ནི། སྣོད་དུ་རུང་བའི་སློབ་མ་རྣམས་ཁྲུས་ནས་དབྱུང༌། ལས་བྱང་ལྟར་བགེགས་བསྐྲད། སྲུང་འཁོར་བསྒོམ།

མེ་ཏོག་བཀྱེ་བསྡུ་བྱས་ལ། སྐབས་སུ་བབ་པའི་ཆོས་བཤད་ཇི་ལྟར་འོས་པ་སྔོན་དུ་འགྲོ་བས། དེ་ལ་འདིར་འཆི་མེད་འཇའ་ལུས་རྡོ་རྗེའི་ངོ་མཚར་ཡེ་ཤེས་སྐུ་ཅན་པཎ་ཆེན་ལྔ་བརྒྱའི་གཙུག་ནོར་ཐེག་མཆོག་ཆོས་ཀྱི་ཤིང་རྟ་སློབ་དཔོན་ཆེན་པོ་དྲི་མེད་བཤེས་གཉེན་དངོས་སུ་སྣང་བ་གངས་ཅན་བསྟན་པ་ཡོངས་རྫོགས་ཀྱི་མངའ་བདག་མཁས་ཤིང་གྲུབ་པའི་རྩེར་བྱོན་སྤྲུལ་པའི་གཏེར་འབྱིན་རྒྱ་མཚོའི་འཁོར་ལོས་བསྒྱུར་བ་འཇམ་དཔལ་ཆོས་ཀྱི་བཤེས་གཉེན་འོད་གསལ་སྤྲུལ་པའི་རྡོ་རྗེ་ལ་ཐུན་མོང་མ་ཡིན་པའི་བཀའ་བབ་ཆེན་པོ་བདུན་དུ་བཞུགས་པའི་ཡ་གྱལ། ཟབ་མོ་དགོངས་པའི་གཏེར་ལས་བྱོན་པའི་འཆི་མེད་འཕགས་མའི་སྙིང་ཐིག་གི་ཆོས་སྡེ། འཇའ་ལུས་གྲུབ་པའི་རིག་འཛིན་མཆེད་གསུམ་གྱི་བླ་སྒྲུབ་རྡོ་རྗེའི་སློབ་དཔོན་གསུམ་གྱི་སྙིང་ཐིག་རྡོ་རྗེ་གསང་བའི་ཚིག་རྨད་དུ་བྱུང་བ་ལ་རྒྱས་འབྲིང་བསྡུས་པ་ཡང་བཅུད་གསུམ་དུ་བཞུགས་པའི་ཕྱི་མ་རིག་འཛིན་བླ་མའི་སྒྲུབ་པ་བྱིན་རླབས་སྙིང་པོ་ཞེས་ཡོངས་སུ་གྲགས་པའི་ཆོས་བཀའ་ལས་ཐུན་མོང་ཚེའི་དབང་བསྐུར་ཟབ་མོ་བགྱིད་པའི་སྐབས་སུ་བབ་པ་ཡིན་པས་ཐོག་མར་མཎྜལ་འབུལ་བར་ཞུ། ཞེས་མཚམས་སྦྱར་ཏེ་ཞིང་ཁམས་འབུལ་དུ་གཞུག །བླ་མ་དང་དཀྱིལ་འཁོར་ཐ་མི་དད་པ་ལ་གསོལ་བ་འདེབས་པ་འདིའི་རྗེས་ཟློས་མཛོད། རིག་འཛིན་ཚེ་ཡི་ལྷ་ཚོགས་དང་༔ དབྱེར་མེད་ཁྱབ་བདག་བླ་མ་དགོངས༔ ཚེ་དང་ཡེ་ཤེས་དབང་མཆོག་བསྐུར༔ དངོས་གྲུབ་དམ་པ་བསྩལ་དུ་གསོལ༔ ལན་གསུམ། ཐོག་མར་རྒྱུད་དག་པའི་སླད་དུ་མདུན་གྱི་ནམ་མཁར་འཆི་མེད་རིག་འཛིན་རྣམ་གསུམ་ལ་ཕྱོགས་དུས་སྐྱབས་གནས་རྒྱ་མཚོས་བསྐོར་བའི་སྤྱན་སྔར་མཁའ་ཁྱབ་ཡིད་ཅན་རྒྱ་མཚོ་བྱང་ཆུབ་སྙིང་པོའི་བར་སྐྱབས་སུ་འགྲོ་བར་མོས་ལ་རྗེས་ཟློས། ན་མོ༔ བདག་སོགས་འགྲོ་ཀུན་ སོགས་ལས་བྱང་ལྟར་ལན་གསུམ། ཚོགས་ཞིང་གི་སྤྱན་སྔར་ཡན་ལག་བདུན་གྱི་བསགས་སྦྱངས་སོ་སོའི་ཏིང་འཛིན་དང་བཅས་པས་འདིའི་རྗེས་ཟློས།

བླ་མ་དཀོན་མཆོག་ སོགས་གསུམ། མཁའ་ཁྱབ་སེམས་ཅན་ཐམས་ཅད་ལ་བྱམས་དང་སྙིང་རྗེའི་སེམས་ཀྱིས་རྣམ་པར་གྲོལ་བའི་ལམ་ལ་འགོད་པའི་ཆེད་ཟབ་མོའི་རྣལ་འབྱོར་ལ་བརྩོན་པའི་ཡིད་ཀྱིས་རྗེས་ཟློས། ཧོཿ མཁའ་མཉམ་ཕ་མ་ སོགས་གསུམ། བདག་གཞན་ཐམས་ཅད་གདོད་ནས་འཁྲུལ་གྲོལ་ལས་འདས་ཏེ་སངས་རྒྱས་བརྙེས་ཟིན་པའི་གནས་ལུགས་མངོན་དུུ་གྱུར་པའི་བློས། ཨཿ བདག་དང་མཐའ་ཡས་ སོགས་གསུམ། དེ་ནས་དབང་གི་གཞི་འགོད་པའི་སླད་ཡེ་ཤེས་པ་དབབ་པ་ཡིན་པས་ཁྱེད་རྣམས་སྒོ་གསུམ་གནད་དུ་གཅུན་ཏེ་དམིགས་པ་འདི་བཞིན་དུ་མཛོད་ཅིག །སྣང་སྲིད་ཞིང་ཁམས་ཆེན་པོའི་དབུས༔ སེང་ཁྲི་པདྨ་ཉི་ཟླ་ སོགས། ཞབས་ཟུང་ཕྱེད་སྐྱིལ་པད་ཟླར་རོལ༔ སྣང་སྟོང་ཆུ་ཟླ་ལྟ་བུ་ཡིས༔ ཕུང་པོ་ཁམས་དང་སྐྱེ་མཆེད་ཀུན༔ བདེ་གཤེགས་ཞི་ཁྲོའི་ཕྱག་རྒྱར་རྫོགས༔ སྙིང་དབུས་ཉི་ཟླ་ཁ་སྦྱོར་དབུས༔ ཨ་ཡིག་དཀར་པོ་འོད་འབར་བ༔ དེ་ལ་རྩེ་གཅིག་སེམས་བཟུང་བས༔ བླ་མ་དཀྱིལ་འཁོར་བཅས་པ་ལས༔ འོད་ཟེར་ལྕགས་ཀྱུ་མཁའ་ཁྱབ་འཕྲོས༔ བརྒྱུད་གསུམ་བླ་མ་རིག་འཛིན་དང་༔ ཡི་དམ་དཔའ་བོ་མཁའ་འགྲོ་ཡི༔ ཐུགས་རྒྱུད་རང་དབང་མེད་པར་བསྐུལ༔ སྐུ་གསུང་ཐུགས་ཀྱི་ཕྱག་རྒྱར་སད༔ རྒྱ་མཚོ་ཆེན་པོ་ཆར་བབ་ལྟར༔ རང་རང་ལུས་ལ་དབྱེར་མེད་ཐིམ༔ རྡོ་རྗེའི་ཡེ་ཤེས་ཕེབས་པར་བསམ༔ ཌཱ་དྲིལ་དབྱངས་བཅས་འབེབས་རྫས་བདུག་ལ། ཨཿ ངོ་བོ་ཆོས་སྐུའི་གཞལ་ཡས་ནས༔ སོགས་སྤྱན་འདྲེན་གྱི་མཐར། ཨོཾ་གུ་རུ་སརྦ་ཐཱ་ག་ཏ་མ་ཧཱ་སུ་ཁ་ཛྙཱ་ན་ཨ་བེ་ཤ་ཡ་ཨ་བེ་ཤ་ཡ་ཨ་ཨཱཿ ཨེ་ཨཱ་རལླི་ཧྲཱིཾཿཧྲཱིཾཿཕེཾ་ཕེཾ། སྟྭཾ་བྷ་ཡ་སྟྭཾ་བྷ་ཡ། ར་ར་ར་ར། ཙ་ལཱ་ཡ་ཙ་ལཱ་ཡ། ཧཱུྃ་ཨཱཿཧ་ཛྷཻཾ། ཞེས་མང་དུ་བཟླས་པས་བྱིན་དབབ། དེ་ཉིད་བརྟན་པའི་ཕྱིར། ཏིཥྛ་བཛྲ་ ཞེས་སྤྱི་བོར་རྡོ་རྗེ་རྒྱ་གྲམ་དུ་བཀོད། གཉིས་པ་ནི། དེ་ནས་ཐོག་མར་ཚེ་འགུགས་ཤིང་བཅུད་བསྡུ་བའི་སླད་དུ་དམིགས་པ་འདི་ལྟར་དུ་མཛོད། ཁྱེད་རང་རྣམས་འཆི་མེད་གྲུབ་པའི་རིག་འཛིན་བི་མ་ལ་མི་ཏྲ་རིགས་བདག་ཡེ་ཤེས་སེམས་དཔའ་བཅས་གསལ་བའི་ཐུགས་ཀར་སྣ་ཚོགས་རྡོ་རྗེའི་ལྟེ་བར་ཉི་ཟླའི་ཐིག་ལེ་ཁ་སྦྱོར་གྱི་དབུས་སུ་རླུང་སེམས་དབྱེར་མེད་པའི་ངོ་བོ་ཧྲཱིཿཡིག་དཀར་པོ་འོད་འབར་བ་ཅན་སྒོམས་ཤིག

།བདག་མདུན་གྱི་ཐུགས་ཀ་ནས་འོད་ཟེར་ཁ་དོག་སྣ་ཚོགས་པ་དང་ཕོ་ཉ་མགྱོགས་མའི་ཚོགས་ཉི་ཟེར་གྱི་རྡུལ་ལྟ་བུ་འཕྲོས་པས། རང་རང་གི་བླ་ཚེ་ཆད་ཉམས་ཡར་བ་དང་འཁོར་འདས་སྣོད་བཅུད་ཐམས་ཅད་ཀྱི་དགེ་མཚན་དཔལ་འབྱོར་བཅུད་དང་དྭངས་མ་ཐམས་ཅད་འཆི་མེད་བདུད་རྩིའི་རྣམ་པར་བསྡུས་སྟེ་ཁྱེད་རང་རྣམས་ལ་ཐིམ་པས་རྡོ་རྗེའི་ཚེ་དང་ཡེ་ཤེས་ཀྱི་ནུས་སྟོབས་རྒྱས་པར་གྱུར་པའི་མོས་པ་མཛོད། མདའ་དར་གཡབ་ལ། ཧྲཱིཿ གདོད་མའི་མགོན་པོ་ སོགས་ཚེ་འགུགས་བཏང༌། ཚེ་འབྲང་འཆི་མེད་བླ་མའི་དཀྱིལ་འཁོར་དུ་གསལ་བ་ལ་གསོལ་བ་བཏབ་པས་སྐུ་ལས་བདུད་རྩིའི་རྒྱུན་བབ། ཁྱེད་རང་རྣམས་ཀྱི་གནས་ལྔར་གང༌། དུག་ལྔའི་སྒྲིབ་པ་དག །སྐུ་ལྔ་ཡེ་ཤེས་ལྔ་ཡི་ཚེ་དབང་བརྙེས་པར་མོས་ཤིག །ཧྲཱིཾཿཧྲཱིཾཿཧྲཱིཾཿ ཚེ་དཔག་མེད་མགོན་དྲན་པས་འཆི་མེད་སྩོལ༔ རྣམ་པར་རྒྱལ་མས་མི་མཐུན་བར་ཆད་སེལ༔ ཡིད་བཞིན་འཁོར་ལོའི་འདོད་པའི་དངོས་གྲུབ་འཇོ༔ ཤྲཱི་སིཾ་ཧ་འོད་གསལ་རྟག་པའི་དབྱིངས༔ བི་མ་མི་ཏྲ་འཕོ་ཆེན་ཕྱག་རྒྱར་བཞེངས༔ པདྨ་འབྱུང་གནས་འཇའ་ལུས་རྡོ་རྗེའི་སྐུ༔ རིག་འཛིན་ཚེ་ཡི་ལྷ་ཚོགས་དབྱིངས་ནས་བཞེངས༔ མི་ཕྱེད་གདུང་ཤུགས་དྲག་པོའི་གསོལ་བ་འདེབས༔ ཐུགས་རྗེའི་བརྩེ་དགོངས་ཕྱི་ནང་བར་ཆད་སོལ༔ བྱིན་གྱིས་རློབས་ཤིག་ཚེ་དབང་དངོས་གྲུབ་སྩོལ༔ སྔགས་མཐར། ཀཱ་ཡ་ཝཱ་ཀ་ཙིཏྟ་གུ་ཎ་ཀརྨ་ཨཱ་ཡུརྫྙ་ན་སིདྡྷི་ཨ་བྷི་ཥིཉྩ་ཨོཾ་ཨཱཿཧཱུྃ་སྭཱ་ཧཱཿ ཞེས་ཚེ་འབྲང་གནས་ལྔར་བཞག །སྲིད་ཞིའི་དྭངས་བཅུད་གཅིག་ཏུ་བསྡུས་པའི་ཐབས་ཀྱི་བཟའ་བ་རྡོ་རྗེ་ཚེའི་རིལ་བུ་རོལ་ནས་མཆོག་ཏུ་མི་འགྱུར་བའི་ཚེའི་དངོས་གྲུབ་ཐོབ་པར་མོས་ཤིག །ཚེ་རིལ་སྦྱིན་ལ། ཧྲཱིཿ འཁོར་འདས་སྙིང་པོ་དྭངས་མའི་སྲོག་ཏུ་འདྲིལ༔ མྱོང་ཚད་རྣམ་པར་གྲོལ་བའི་དམ་ཚིག་རྫས༔ སྙིང་དབུས་མི་ཤིགས་ཐིག་ལེར་རོ་གཅིག་པས༔ བདེ་ཆེན་ཡེ་ཤེས་ཚེ་ཡི་དབང་ཐོབ་ཤོག༔ སྔགས་བརྗོད། འཁོར་འདས་ཀྱི་དྭངས་བཅུད་གཅིག་ཏུ་བསྡུས་པའི་ཤེས་རབ་ཀྱི་བཏུང་བ་རྡོ་རྗེ་ཚེའི་བདུད་རྩི་མྱངས་བས་བདེ་ཆེན་མི་ཤིགས་པའི་ཚེའི་དངོས་གྲུབ་ཐོབ་པར་མོས་ཤིག

།ཚེ་ཆང་སྦྱིན་ལ། ཧྲཱིཿ འཁོར་འདས་དྭངས་བཅུད་འཆི་མེད་ཚེ་ཡི་རྒྱུན༔ བྱང་ཆུབ་སེམས་ཀྱི་བདུད་རྩིར་རབ་བསྐྱིལ་བས༔ རྩ་ཁམས་རླུང་ལ་བདེ་དྲོད་ཡེ་ཤེས་འབར༔ མཆོག་ཏུ་མི་འགྱུར་ཚེ་ཡི་དབང་ཐོབ་ཤོག༔ སྔགས་བརྗོད། དེ་ལྟར་ཚེ་ཡི་དབང་བསྐུར་བས་ལུས་ཀྱི་ནང་གང་བའི་ཚེ་བཅུད་དྭངས་མ་ཐམས་ཅད་སྙིང་གའི་སྲོག་རྟེན་ཧྲཱིཿཡིག་ལ་ཐིམ། ཉི་ཟླའི་གྭའུ་ཁ་སྦྱོར་སྲུབ་མེད་པའི་ཕྱི་རོལ་རྡོ་རྗེའི་དྲྭ་བས་བསྡམས། ལུས་ལ་རྡོ་རྗེའི་གོ་ཆས་གཡོགས་སྟེ་ཚེ་དང་ཡེ་ཤེས་ཀྱི་དཔལ་ཡོན་ནམ་ཡང་མི་ཤིགས་བརྟན་པར་བྱས་པར་མོས་ཤིག །ཚེ་མདའ་སྤྱི་བོར་རྒྱ་གྲམ་དུ་བཀོད་ལ། ཨཱཿ འཁོར་དང་མྱ་ངན་འདས་པའི་ སོགས་བརྗོད། བཀྲ་ཤིས་རྒྱས་པར་སྤེལ་ལ་མེ་ཏོག་གི་ཆར་དབབ་ཅིང་རོལ་མོ་བསྒྲག་གོ །གསུམ་པ་ནི། དམ་ཚིག་ཁས་བླང༌། གཏང་རག་མཎྜལ། ལུས་འབུལ། དགེ་བསྔོ་དང༌། ཚོགས་ལ་རོལ་ཞིང་ལྷག་མ། གཏོར་འབུལ་ནས་ཤིས་བརྗོད་ཀྱི་བར་མཐར་ཆགས་སུ་བྱའོ། །དེ་ལྟར་བགྱིས་པའི་ཕན་ཡོན་ཀྱང༌། སྣོད་ལྡན་གཞན་ལའང་འདི་བྱིན་ན༔ བཅུ་ཐུབ་པ་ཡང་བརྒྱར་འགྱུར་ཏེ༔ ཚངས་པའི་ཚེ་དང་ལྡན་པར་འགྱུར༔ མཐར་ཐུག་འཆི་མེད་གོ་འཕང་འགྲུབ༔ ཞེས་བསྔགས་པ་ལྟར་རོ། །གྲུབ་པའི་སྲོག་ཏིག་ཟབ་ཆོས་ཀྱི། །སྙིང་པོའི་སྒོ་འབྱེད་དགའ་སྟོན་འདིས། །སྐལ་བཟང་ཚེ་ཡི་དཔལ་གྱུར་ནས། །མཆོག་གི་ཡེ་ཤེས་སྐུ་བརྙེས་ཤོག །ཅེས་པའང་སྒྲུབ་བརྒྱུད་བསྟན་པའི་གཙུག་ཏོར་རིགས་ཀུན་ཁྱབ་བདག་སངས་རྒྱས་མཉན་སྤྲུལ་ཀརྨ་བཤད་སྒྲུབ་བསྟན་པའི་ཉི་མས་མཆོག་བརྙེས་རྡོ་རྗེ་འཛིན་པའི་ཆས་ཀྱིས་མངའ་འབུལ་བཅས་བཀའ་བསྩལ་དད་པས་ལྷུར་བླངས་ཏེ་འཇམ་མགོན་བླ་མ་དགྱེས་པའི་བྱིན་རླབས་ཀྱིས་འཚོ་བའི་གཅུང་འཇམ་དཔལ་དགའ་བའི་བཤེས་གཉེན་འོད་གསལ་ཐུགས་མཆོག་རྡོ་རྗེའི་ཀུན་མཁྱེན་བློ་གྲོས་མཐའ་ཡས་ཀྱི་གསུང་གི་གསང་བ་བཞིན་བྲིས་པ་འདིས་ཀྱང་འགྲོ་ཀུན་གནས་སྐབས་དང་མཐར་ཐུག་གི་ཕན་བདེའི་དཔལ་ལ་སྤྱོད་ཅིང་དཔལ་ལྡན་བླ་མའི་སྐུ་ཚེ་དང་ཕྲིན་ལས་མཐར་ཕྱིན་པའི་རྟེན་འབྱུང་དུ་སྨོན་པ་བཞིན་འགྲུབ་པར་གྱུར་ཅིག

།ཨཱ་ཡུ་ཏིཥྛནྟུ། སརྦ་མངྒ་ལཾ། དགེའོ།། །།