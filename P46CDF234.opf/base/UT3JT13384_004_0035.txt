༄༅། །དཔལ་བཀའ་འདུས་ཀྱི་ཆ་ལག་རྣལ་འབྱོར་རྒྱུན་གྱི་ལས་སྦྱོར་ལས། རིམ་པ་གསུམ་པ་ཕྲིན་ལས་མྱུར་དུ་འགྲུབ་བྱེད་ལས་བཞིའི་མེ་མཆོད་ཀྱི་ལག་ལེན་ངག་འདོན་ཁྲིགས་སུ་བསྡེབས་པ་རིན་ཆེན་འོད་ཀྱི་ཕྲེང་བ་ཞེས་བྱ་བ་བཞུགས།། ཤྲཱི་ཧེ་རུ་ཀ་ཨུཏྟ་ར་བྷྱཿ 

རྟག་ཁྱབ་ཡེ་ཤེས་བདེ་བ་ཆེ། །སྲིད་པའི་ཚང་ཚིང་ཟ་བའི་ཞལ། །དཔལ་ཆེན་ལྷ་ལ་གུས་བཏུད་ནས། །ལས་བཞིའི་མེ་མཆོད་ཆོ་ག་བཤད། །འདིར་ཀུན་མཁྱེན་མ་ཧཱ་གུ་རུའི་ཐུགས་ཁྲག །ནམ་མཁའ་དང་མཉམ་པའི་དཀྱིལ་འཁོར་ཐམས་ཅད་རྫོགས་པ། དཔལ་བཀའ་འདུས་ཀྱི་རྣལ་འབྱོར་རྒྱུན་གྱི་ལས་སྦྱོར་ལས། ལས་ཐམས་ཅད་མྱུར་དུ་འགྲུབ་པར་བྱེད་པ། མེ་མཆོད་ཀྱི་ལག་ལེན་ངག་འདོན་ཁྲིགས་སུ་བསྡེབས་པ་ལ་ལྔ་སྟེ། ཞི་བ། རྒྱས་པ། དབང༌། དྲག་པོ། ཕན་ཡོན་ནོ། །དང་པོ་ཞི་བའི་མེ་མཆོད་ལ། བཤམ་བཀོད་དང༌། ཆོ་ག་དངོས་གཉིས་ལས། དང་པོ་ལ་གསུམ་ལས་དང་པོ་ས་སློང་ཞིང་སྦྱོང་བ་ནི། དམ་ཚིག་ལ་གནས་ཤིང་དབང་ཐོབ་བསྙེན་སྒྲུབ་དང་ལྡན་པའི་རྣལ་འབྱོར་པས། གང་དུ་བྱ་བའི་གནས་སུ་དཀར་གཏོར་དང་གསེར་སྐྱེམས་བཤམས་ཤིང༌། གཞི་གནས་ཀྱི་བདག་པོར་བསྔོས་ཏེ་ཕྲིན་ལས་བཅོལ། དཀྱིལ་འཁོར་གྱི་གཙོ་བོའི་ང་རྒྱལ་ལ་གནས་པས། ལག་གཡས་རྡོ་རྗེ་དང་བཅས་པ་ས་ལ་བཞག་སྟེ། ཞི་དྲག་གི་སྤྱི་དྲིལ་བརྒྱ་རྩ་བཟླ་ཞིང༌། བདུད་རྩི་ཆེན་པོ་འཐོར་བ་ཀུན་རྫོབ་དང༌། སྭ་བྷཱ་བའི་སྔགས་བརྗོད་པས། དོན་དམ་གྱིས་སྦྱོང་བ་ལས་བཞི་ཀར་མཚུངས་སོ། །གཉིས་པ་ཐབ་བཅའ་བ་ནི། བཀྲ་ཤིས་པའི་ས་དཀར་ཞིང་འཇམ་པས་སྟེགས་བུ་ཟླུམ་པོ་ཁྲུ་གང་བ་བྱས་ལ། ཚངས་ཟུར་གྱི་ཐིག་གདབ། ལྟེ་བ་ཟླུམ་པོ་མཐོ་གང་བ་ལ་པད་འདབ་ཉི་ཤུ། ལྟེ་བར་རྡོ་རྗེས་མཚན་པ། དེ་རྒྱབ་ཁ་ཁྱེར་དང༌། མུ་རན་སོར་བཞི་རེ་རྡོ་རྗེའི་ཕྲེང་བ་དང་བཅས་པའི་ཕྱིའི་གྲྭ་བཞིར་ཟླ་ཕྱེད་རྡོ་རྗེས་མཚན་པ། ཁ་དོག་ཐམས་ཅད་དཀར་པོ་ལ་སེལ་མ་ཞུགས་པའི་ཚོན་གྱིས་བཅད་འཐེན། མེ་ཏོག་དཀར་པོའི་ཚོམ་བུ་ཉེར་གཅིག་བཀོད། བུད་ཤིང་འོ་མ་ཅན་གྱི་ཤིང་ངམ། བ་ལང་གི་ལྕི་བ་སྲོག་ཆག་མེད་པས་ཁ་ཁྱེར་སྟེང་ནས་ཟླུམ་པོར་བརྩིག་ཅིང༌། མེ་ཚང་དང་ལྡན་པ་ཀུ་ཤས་གཡོགས་པར་བྱའོ། །གསུམ་པ་རྫས་འགོད་པ་ནི། སློབ་དཔོན་གྱི་གཡོན་ངོས་སུ་འབུལ་གཏོར་དཀར་ཟླུམ་ཆེ་ཆུང་གསུམ་མམ།

གཉིས་སྐབས་བསྟུན། སྨན་རཀ །ཐབས་ཤེས་ཀྱི་ཚོགས། ཆུ་གཉིས། ཉེར་སྤྱོད། གཡས་ངོས་སུ་བལ་བུའམ། ལྕང་དཀར་སོགས་ཀྱི་ཡམ་ཤིང་མཛུབ་གང་བ་འོ་མ་དང་མར་ཁུས་ཉུག་པ། མར་ཁུ། ཏིལ་དཀར། ཡུངས་དཀར་རྣམས་སོ་སོ་དང༌། མེ་ཏོག་དཀར་པོ། འབྲུ་སྣ། སྨན་སྣ། རིན་ཆེན། དར་གོས། ཤིང་ཏོག །ཟས་ཕུད་སོགས་ཁ་དོག་དཀར་ཞིང་འཇམ་པའི་རིགས་གཙོ་བོར་གྱུར་པའི་རྫས་སྤུངས། གོས་ཟུང་དཀར་པོ། སོ་རྩི། དཔལ་འབར་སོགས་འདུ་བྱ། སློབ་དཔོན་གྱི་མདུན་དུ། མེ་ཡོལ་དང༌། རྡོར་དྲིལ། ཌཱ་མ་རུ། དགང་བླུག །བསང་ཆུ། ནང་མཆོད། འཐོར་ནས། ཡུངས་ཐུན་རྣམས་བཞག་གོ །ཐོ་རངས་སོགས་སྔ་དྲོའི་དུས་སུ་སློབ་དཔོན་གོས་རྒྱན་དཀར་པོས་བརྒྱན་ཏེ། འཇམ་པའི་སྟན་ལ་ཁ་ཤར་དུ་ཕྱོགས་པས་སེམས་སྐྱིལ་གྱིས་དྭངས་ཤིང་ཞི་དུལ་གྱི་སེམས་ཀྱིས་འཁོད་དོ། །གཉིས་པ་དངོས་གཞི་ལ་སྔོན་དངོས་རྗེས་གསུམ་ལས། དང་པོ་སྔོན་འགྲོ་ལ་གསུམ་གྱི། དང་པོ་བདག་གི་རྣལ་འབྱོར་ནི། སྲེག་རྐྱང་གི་སྐབས། བརྒྱུད་འདེབས་ནས་བདག་བསྐྱེད་བཟླས་པའི་མཐར་ཐུག་པའི་བར་བྱས་ནས། རྣལ་འབྱོར་བསྡུས་ཏེ་གཙོ་བོའི་ང་རྒྱལ་གྱིས་འཇུག་པ་དང་སྒྲུབ་ཆེན་སྐབས། སྤྱི་དྲིལ་སྔགས་མཐར། ཕཊ་ཛཿ བཏགས་པ་བརྗོད་པས། རང་ཉིད་དཀྱིལ་འཁོར་གྱི་གཙོ་བོ་ལས་གཉིས་པར་བྱེ་སྟེ་ལས་རིམ་ལ་འཇུག་པར་ མོས་ལ། ལས་བུམ་མམ་བསང་ཆུ་ལ་འཁྱིལ་པ་བསྐྱེད་བཟླས་བྱ། གཉིས་པ་དམ་ཚིག་གསུམ་བཟུང་བ་ནི། རྡོ་རྗེ་ཐུགས་ཀར་གཏོད་ལ༔ ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་ས་མ་ཡ་ཧཱུྃ༔ དྲིལ་བུ་འཁྲོལ་ཞིང་དཀུར་བསྟེན་ལཿ ཨོཾ་སརྦ་ཏ་ཐཱ་ག་ཏ་ཝཱ་ཀ་གཎྜེ་ས་མ་ཡ་ཨཱཿ རྡོར་དྲིལ་ཐུགས་དཀར་འཁྱུད་རྒྱ་བྱས་ལ༔ ཨོཾ་སརྦ་ཏ་ཐཱ་ག་ཏ་ཛྙཱ་ན་ཀཱ་ཡ་མུ་དྲ་ས་མ་ཡ་ཨོཾ༔ ཞེས་བརྗོད་ཅིང༌། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་བདག་ཉིད་ལས་ཀྱི་འཁོར་ལོས་སྒྱུར་བའོ། སྙམས་པའི་སྙེམས་པས་བཟུང༌། གསུམ་པ་མཆོད་སྲེག་གི་རྫས་རྣམས་བྱིན་བརླབ་ནི། ལས་སྔགས་ ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལཱི་ཧཱུྃ་ཕཊ་

ཀྱིས་བསང༌། སྭཱ་བྷ་ཝ ས་སྦྱངས། ཧཱུྃ༔ རིན་པོ་ཆེ་དང་ཐོད་པའི་སྣོད་ཡངས་སུ༔ མཆོད་རྫས་བསྲེག་རྫས་ཡེ་ཤེས་འོད་ཟེར་འཕྲོ༔ སྤྱི་དཔལ་ལྷ་ཚོགས་ཐུགས་དམ་བསྐུལ་བ་དང་༔ ཕྲིན་ལས་མྱུར་དུ་འགྲུབ་པའི་རྫས་སུ་གྱུར༔ ཨོཾ་ཨཱཿཧཱུྃ་པཱུ་ཛ་ཀུ་རུ་ཀུ་རུ་ཧཱུྃ༔ ཞེས་དང༌། ཨོཾ་ཨཱཿཧཱུྃ༔ ལན་བདུན་བརྗོད་པས་བྱིན་གྱིས་བརླབ་བོ། །གཉིས་པ་དངོས་གཞི་ལ་དྲུག་ལས། དང་པོ་མེ་སྦར་ཞིང་རླུང་གཡབ་པ་ནི། དགེ་འདུན་གྱི་མེ་ཡིས་དཔལ་འབར་ཐལ་མོ་སྦྱར་བའི་བར་དུ་བཟུང་ལ་ཐབ་ལ་ལན་གསུམ་བསྐོར་ཞིང༌། ཧཱུྃ༔ ཤར་ལྷོ་མཚམས་ལ་མངའ་མཛད་པའི༔ ཨགྣི་རཱ་ཛས་མེ་སྤོར་ལ༔ ནུབ་བྱང་རླུང་ལྷའི་མཁའ་འགྲོ་མས༔ ཡེ་ཤེས་ཆེན་པོའི་རླུང་གཡོབས་ཤིག༔ ཛྭ་ལ་རྃ༔ ཞེས་མེ་སྦར། ཧཱུྃ་ཧཱུྃ་ཧཱུྃ༔ ཞེས་རླུང་གཡབ། གཉིས་པ་ཐབ་བསྐྱེད་པ་དངོས་ནི། ལས་སྔགས་ཀྱིས་བསང༌། སྭ་བྷཱ་ཝ ས་སྦྱང༌། ཨཱཿ སྣོད་བཅུད་སྣང་སྲིད་ཆོས་སོ་ཅོག༔ གདོད་ནས་རྣམ་དག་སྟོང་པ་ཆེ༔ རྡུལ་བྲལ་འོད་གསལ་ཆེན་པོའི་ངང་༔ མི་འགྱུར་སངས་རྒྱས་སྤྱན་མའི་ཐབ༔ མཚན་ཉིད་ཡོངས་རྫོགས་བཀོད་པས་བརྗིད༔ དེ་དབུས་ཚ་ཞིང་བསྲེག་པའི་མེ༔ གོས་དཀར་ཡུམ་དུ་སྙོམས་ཞུགས་པ༔ དམ་ཚིག་སྒྲོལ་མའི་རླུང་གི་ཤུགས༔ རིག་པ་འབར་ཞིང་འཁྱིལ་བའི་ཀློང་༔ ཞེས་པས་ཐབ་གསལ། གསུམ་པ་རྟེན་དང་བརྟེན་པའི་དཀྱིལ་འཁོར་བསྐྱེད་པ་རྗེས་འབྲེལ་དང་བཅས་པ་ནི། ཨེ་ལས་ཆོས་དབྱིངས་འབྱམས་ཀླས་ཡངས་པའི་ སོགས་ཕྲིན་ལས་ནར་མ་རིན་ཆེན་སྙིང་པོ་བཞིན་ལ། སྲེག་རྐྱང་སྐབས། བསྐྱེད་དྲངས་བཞུགས་ཕྱག་མཆོད་བསྟོད་རྫོགས་པའི་བར་བཏང༌། སྒྲུབ་པ་དང་འབྲེལ་ན། གདན་བསྐྱེད་པའི། སཱུརྻ་རུ་དྲ་ཏི་ར་བྃ༔ ཞེས་པའི་མཚམས་སུ། ཧཱུྃ༔ དམིགས་མེད་མཁའ་ལྟར་ སོགས་ཕྲིན་ལས་ནར་མའི་འོག་གི་སྤྱན་འདྲེན་བརྗོད་ཅིང༌། ཚོམ་བུ་སྤྱན་དྲངས། སློབ་དཔོན་གྱིས་མེ་ཏོག་ཐབ་ཏུ་དོར་ལ། ཞི་བ་སྤྱི་དྲིལ་དང་གཙོ་སྔགས་སྤེལ་བ་དང༌། ལྷ་ཉེར་གཅིག་གི་སྔགས་ཤམ་སོ་སོར། ས་མ་ཡ་ཛཿ

ཞེས་བཏགས་པ་བརྗོད་ཅིང་མེ་ཏོག་ཐབ་ཏུ་འབུལ། ཧཱུྃ༔ རྒྱལ་བའི་སྐུ་ལ་ སོགས་བཞུགས་གསོལ་བྱས་ལ། ལྷ་གསལ་གདབ་པ་ནི། སྔ་མའི་འཕྲོས་ཀྱི། ཧཱུྃ༔ དབུས་ཕྱོགས་དཀྱིལ་འཁོར་ སོགས་ནས། བརྗིད་པའི་སྔགས་སྒྲ་འོད་གསལ་དགོངས་པར་ལྡན༔ ཞེས་པའི་འཕྲོས་སུ་ཧེ་རུ་ཀ་དཔལ་དཀྱིལ་འཁོར་ལྷུན་གྱིས་གྲུབ༔ ཅེས་པས་གཙོ་འཁོར་ཡོངས་རྫོགས་བསྒོམས་ལ། ཧཱུྃ༔ དབྱིངས་ཉིད་ཞི་བའི་ སོགས་ཕྱག་འཚལ། མཆོད་བསྟོད་མཐའ་བར་བཏང༌། གང་ལྟར་ཡང་ལྷ་བསྐྱེད་སྐབས་གཙོ་འཁོར་ཐམས་ཅད་ཞི་ཉམས་མཛེས་སྡུག་འོད་དུ་འབར་ཞིང༌། འོད་ཟེར་དཀར་པོའི་ཕྲེང་བས་སངས་རྒྱས་ཀྱི་ཞིང་ཐམས་ཅད་ཁྱབ་པར་འཕྲོ་བས་ཞི་བའི་ཕྲིན་ལས་མཛད་པར་བསམ་མོ། །བཞི་པ་བྱོན་སྐྱེམས་འབུལ་བ་ནི། ཐབ་ཀྱི་དབུས་སུ་དཀྱིལ་འཁོར་གྱི་ལྷ་ཚོགས། རྩ་གསུམ་སྲུང་མ་སོགས་མགྲོན་རིགས་ཐམས་ཅད་ཡེ་ཤེས་ལྷའི་ཕྱག་རྒྱར་སད་པ་རྣམས། ལས་ཀྱི་དངོས་གྲུབ་སྩོལ་བ་ལ་དགྱེས་བཞིན་དུ་བཞུགས་པའི་ལྷ་ཚོགས་རྣམས་ཀྱི་ལྗགས་དང༌། གཟར་བུ་གཉིས་ལ་རྃ་ཡིག་གིས་མཚན་པས་སྲེག་བླུག་གི་མཆོད་པ་ཕུལ་བས་མཉེས་ཤིང་ཕྲིན་ལས་བསྒྲུབ་པར་གྱུར ་པར་དམིགས་ལ། ཧཱུྃ༔ ཐབ་ཀྱི་དགང་གཟར་བདེ་བ་ཆེ། ། ཤེས་རབ་སྟོང་ཉིད་བླུགས་གཟར་གྱིས། ། གཉིས་མེད་བྱང་ཆུབ་སེམས་ཀྱི་རྒྱུན ། ། དཀྱིལ་འཁོར་ལྷ་ཚོགས་ཞལ་དུ་འབུལ ། ཞི་ཁྲོ་ཡོངས་རྫོགས་འདུས་པའི་སྙིང་པོ། ཨོཾ་ཨཱཿཧཱུྃ་བྷོ་དྷི་ཙིཏྟ་མ་ཧཱ་སུ་ཁ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཞེས་ལན་བདུན་དང༌། མར་ཁུ་བླུགས་གཟར་བདུན་གྱིས་དགང་གཟར་བཀང་བའི་མཆུ་ལས་བབ་པའི་མར་ཁུ་བདུད་རྩིའི་དྭངས་མའི་བཅུད་དྲངས་ཏེ་གསོལ་བས་དགྱེས་ཤིང་ཚིམས་པར་བསམས་ལ། ཨོཾ་ཨགྣ་ཡེ་ཛྙཱ་ན་ཨ་མྲྀ་ཏ་ཧཱུྃ༔ ཞེས་དང༌། རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པའི་ནད་གདོན་སྡིག་སྒྲིབ་དམ་ཚིག་ཉམས་ཆག་བྱད་ཕུར་རྦོད་གཏོང་སྣང་སྲིད་གཡོ་འཁྲུགས་ལ་སོགས་པ་མི་མཐུན་པའི་ཕྱོགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ།

ཞེས་སྤེལ་ཚིག་བཅས་དགང་བླུགས་ཁ་སྦྱར་བས་གཡས་བསྐོར་གྱིས་ལན་གསུམ་འབུལ་ལོ། །ལྔ་པ་བསྲེག་རྫས་འབུལ་བ་ལ་དངོས་དང༌། འཕྲོས་དོན་གཉིས་ཀྱི་དང་པོ་ནི། ཨོཾ་ཨཱཿཧཱུྃ༔ ཤེས་རབ་དགང་གཟར་ཨེ་ཡི་དབྱིངས༔ ཐབས་མཆོག་བདེ་ཆེན་ཝྃ་ཡིག་གིས༔ ཟུང་འཇུག་བསྲེག་རྫས་བདུད་རྩིར་བསྐྱིལ༔ བྱང་ཆུབ་སེམས་ཀྱི་མཆོད་པའི་སྤྲིན༔ དཀྱིལ་འཁོར་ལྷ་ཚོགས་ཞལ་དུ་ཐིམ༔ ཡུལ་དང་དབང་པོ་གཉིས་མེད་པའི༔ བདེ་བ་ཆེན་པོའི་ལོངས་སྤྱོད་ཀྱིས༔ ཧེ་རུ་ཀ་དཔལ་ལྷ་ཚོགས་རྣམས༔ ཐུགས་དམ་གཉེན་པོ་དགྱེས་པར་བསྐང་༔ ཕྱི་ནང་གསང་བའི་བར་ཆད་སོལ༔ དཔལ་ཆེན་བཀའ་འདུས་ལྷ་ཚོགས་ཀྱིས༔ བདག་ཅག་རྣལ་འབྱོར་སྒྲུབ་པ་པོའི༔ ནད་གནོད་སྡིག་སྒྲིབ་གདོན་བགེགས་སོགས༔ མི་མཐུན་ཕྱོགས་ཀུན་ཞི་མཛད་གསོལ༔ ཐུགས་རྗེ་ཐུགས་དམ་མ་གཡེལ་བར༔ སྲེག་བླུགས་མཆོད་པས་དགྱེས་དགོངས་ཏེ༔ ཐུན་མཆོག་རིགས་ཀྱི་དངོས་གྲུབ་སྩོལ༔ ཞེས་པའི་ཕྲིན་བཅོལ་སྔོན་དུ་འགྲོ་བས། ཞི་བ་རིགས་འདུས་པའི་སྙིང་པོ་ནི། ཨོཾ་ཨཱ་ཧཱུྃ་བྷོ་དྷི་ཙིཏྟ་མ་ཧཱ་སུ་ཁ་བཛྲ་སཏྭ་ཧཱུྃ༔ ཞེས་དང༌། ཁྲོ་བོའི་སྤྱི་དྲིལ་ནི། ཨོཾ་བཛྲ་ཙཎྜ་མ་ཧཱ་ཤྲཱི་ཧེ་རུ་ཀ་སརྦ་ཀྲོ་དྷ་སརྦ་དུཥྟན་ཏ་ཀ་ཧ་ན་ད་ཧ་པ་ཙ་ཧཱུྃ་བྷྱོ་ཧཱུྃ་ཕཊ༔ ཅེས་པ་གཉིས་སྦྲེལ་བ་ལན་གཅིག་གིས་ཐོག་དྲངས། ཨོཾ་ཛྙཱ་ན་ཛྭ་ལ་ཧཱུྃ༔ ཞེས་བརྒྱ་སྟོང་སོགས་རྫས་སྔགས་གྲངས་མཉམ་གྱིས་ཡམ་ཤིང་འབུལ་ཞིང༌། རྣལ་འབྱོར་པ་བདག་ཅག་ སོགས་གོང་བཞིན་སྤེལ་ཚིག་སྦྱར་སྤྲོ་ན། ལྷ་སྔགས་རྫས་སྔགས་སྤེལ་ཚིག་བཅས་སྦྲེལ་ལ་གྲངས་བཟུང་བ་ལེགས་པའི་ཡན་ལག་ཏུ་འགྱུར། དེ་བཞིན་ཕྲིན་བཅོལ་སྔོན་འགྲོས། སྤྱི་དྲིལ་དང༌། ཨོཾ་ཨགྣ་ཡེ་ཛྙཱ་ན་ཨ་མྲྀ་ཏ་ཧཱུྃ༔ མར་ཁུ། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ༔ ཏིལ། ཨོཾ་སརྦ་ཨརྠ་སིདྡྷི་ཡ་སྭཱ་ཧཱ༔ ཡུངས་ཀར། ཨོཾ་བཛྲ་སརྦ་པཱུ་ཛ་མེ་གྷ་ཛྙཱ་ན་ས་མ་ཡེ་ཤཱནྟིཾ་ཀུ་རུ་སྭཱ་ཧཱ༔ ཞེས་པས་རྫས་སྤུངས་ཏེ། ཕྱི་མ་འདི་ལ་བུང་བསྐྱེད་པ་བཅས་སོ་སོར་འབུལ་ལོ།

།གཉིས་པ་ནི། བསྙེན་པའི་ཁ་སྐོང་ལྟ་བུ་ཡིན་ན། ཞི་ཁྲོ་ཡོངས་རྫོགས་འདུས་པའི་སྙིང་པོ་ཁོ་ནས་ཏིལ་ནག་དང༌། རྫས་སྤུངས་བུང་བསྐྱེད་དེ་གྲངས་ཅི་ཙམ་དགོས་པ་འབུལ་ཞིང༌། སྐབས་སྐབས་སུ། བདག་ཅག་དཔོན་སློབ་འཁོར་དང་བཅས་པའི་ནད་གདོན་སྡིག་སྒྲིབ། དམ་ཚིག་ཉམས་ཆགས་སྤྱི་དང༌། བྱེ་བྲག་ཏིང་ངེ་འཛིན་གཡེལ་ཞིང༌། གསང་སྔགས་ཀྱི་ལྷག་ཆད་ལ་སོགས་ཉེས་ལྟུང་སྒྲིབ་པའི་ཚོགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་པའི་སྤེལ་ཚིག་གོང་འོག་རྣམས་པ་ཁ་བསྒྱུར་བའི་ཁྱད་པར་དབྱེ་ཤེས་པར་བྱའོ། །དྲུག་པ་ཏིང་ངེ་འཛིན་ནི། དེ་ལྟར་ཕུལ་བས་ལྷ་ཚོགས་རྣམས་ཀྱིས་བསྲེག་རྫས་བདུད་རྩིའི་དྭངས་བཅུད་དགྱེས་པ་ཆེན་པོས་བཞེས་ཏེ། ཟག་མེད་བདེ་བས་རབ་ཏུ་མཉེས་ཤིང་ཚིམས་ནས། ཡེ་ཤེས་འབར་བའི་འོད་ཟེར་དཀར་པོ་ཟླ་བའི་མདངས་ཅན་འཕྲོས་པས། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་ནད་གདོན་བར་ཆད་སྤྱི་དང༌། ཁྱད་པར་དམ་ཚིག་ཉམས་ཆག་ཉེས་ལྟུང་སོགས་མི་མཐུན་པའི་ཕྱོགས་ཐམས་ཅད་བྱང་ཞིང་དག་ནས། བདེ་སྟོང་གི་ཡེ་ཤེས་སྐྱེ་བ་ལ་སོགས་མཆོག་དང་ཐུན་མོང་གི་དངོས་གྲུབ་ཐམས་ཅད་ཡིད་བཞིན་དུ་སྩོལ་བར་གྱུར། པར་བསམ་པ་ནི་ཤིན་ཏུ་གལ་ཆེ་སྟེ། རྣོ་ལ་ངར་གྱིས་བཏགས་པ་ལྟ་བུའོ། །གསུམ་པ་རྗེས་རིམ་ལ་བརྒྱད་ལས། དང་པོ་གཤེགས་སྐྱེམས་འབུལ་བ་ནི། ཐབ་ཀྱི་དབུས་སུ་དཀྱིལ་འཁོར་གྱི་ལྷ་ཚོགས་ སོགས་གོང་གི་བྱོན་སྐྱེམས་ཇི་ལྟ་བ་བཞིན་ཕུལ་ནས། ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱཿ ས་མཆོད་ཡོན་སྦྲེང༌། ཨོཾ་བཛྲ་པྲོ་ཀྵ་ཎཾ་པྲ་ཏཱིཙྪ་སྭཱ་ཧཱ ས་བསང་གཏོར་འཐོར། ཨོཾ་བཛྲ་ཝསྟྲ་ཡ་པྲ་ཏཱིཙྪ་སྭཱ་ཧཱ ས་གོས་ཟུང༌། ཨོཾ་བཛྲ་ཏམྦུ་ལཱ་ཡ་སྭཱ་ཧཱ ས་སོ་རྩི་རྣམས་འབུལ་ལོ། །གཉིས་པ་ཚོགས་གཏོར་གྱིས་མཆོད་པ་ནི། སྤྲོ་ན། ཕྲིན་ལས་ནར་མ་རིན་ཆེན་སྙིང་པོ་བཞིན་ཚོགས་བྱིན་རླབས་ནས་བཟུང༌། ཚོགས་ཕུད་རྣམས་རིམ་པར་ཐབ་ཏུ་འབུལ་ཏེ། བསྒྲལ་མཐའ་དངོས་གྲུབ་གསོལ་ཞིང་ཉམས་ཆག་བཤགས་པའི་རྗེས།

འོག་ནས་འབྱུང་བ་ལྟར་གཏོར་འབུལ་དོར་བའི་སྨན་རཀ་འབུལ་ལ་འདོད་གསོལ་བྱ། འདིར་ནང་གསང་དེ་ཁོ་ན་ཉིད་ཀྱི་ཚོགས་རོལ་རྣམས་བགྱི་བའང་དེ་དང་དེའི་སྦྱིན་སྲེག་ཞར་བྱུང་དུ་འགྲུབ་པས་ལེགས་པར་འགྱུར་ཞིང༌། ལྷག་མ་བཏང་བ་ཐབ་ཟུར་དུ་སྤུངས། བསྡུ་ན། ཚོགས་དང་གཏོར་མ་ལས་ཆུ་དང་ལས་སྔགས་ཀྱིས་བསང༌། ཨོཾ་ཨཱཿཧཱུྃ་ ལན་གསུམ་གྱིས་བྱིན་གྱིས་བརླབ། སྤྱི་དྲིལ་མཐར། མ་ཧཱ་ག་ཎ་ཙཀྲ་བ་ལིཾ་ཏ་ཁཱ་ཧི་ བཏགས་པ་བདུན་ནམ་གསུམ་གྱིས་མར་ཁུས་སྦག་པའི་ཚོགས་གཏོར་དང༌། དེ་བཞིན་དུ་ མ་ཧཱ་ཨ་མྲྀ་ཏ་ཁཱ་ཧི ས་སྨན། མ་ཧཱ་རཀྟ་ཁཱ་ཧི ས་རཀྟ་བཅས་སོ་སོར་བདུན་ནམ། གསུམ་གྱིས་མཐར། ཨོཾ་ཨཱཿཧཱུྃ༔ ཤེས་རབ་དགང་གཟར་ སོགས་ཀྱིས་འདོད་དོན་གསོལ་ལོ། །གསུམ་པ་གཏང་རག་ལ་གཉིས་ཀྱི་དང་པོ་མཆོད་པ་ནི། ཧཱུྃཿ བླ་མེད་མཆོག་གི་མཆོད་པ་དམ་པ་ནི༔ ཡེ་ཤེས་ལྔ་ཡི་འོད་ཟེར་རྣམ་པར་འཕྲོ༔ འདོད་པའི་ཡོན་ཏན་ལྔ་ཡིས་རབ་བརྒྱན་ཏེ༔ དམ་ཚིག་བཞིན་ལས་ཅི་བདེར་བཞེས་སུ་གསོལ༔ ཨོཾ་ཤྲཱི་བཛྲ་རཱ་ག་ནཱིརྟི་ཧོ༔ ཨོཾ་ཤྲཱི་བཛྲ་རཱ་ག་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་བིདྱ་ཤབྡ་སརྦ་པཱུ་ཛ་ཧཱུྃ༔ ཨོཾ་ཤྲཱི་བཛྲ་ར་ག་མ་ཧཱ་ཛྙཱ་ན་ཧོ༔ ཨོཾ་ཤྲཱི་བཛྲ་རཱ་ག་ས་མནྟ་པཱུ་ཛ་ཧོ༔ མ་ཧཱ་པཉྩ་ཨ་མྲྀ་ཏ་རཀྟ་བ་ལིཾ་ཏ་ཁཱ་ཧི༔ སྟ་ན་ག་ཎ་མ་ཧཱ་སུ་ཁ་དྷཱ་ཏུ་ཨ་ཨཱཿ བསྟོད་པ་ནི། ཧཱུྃཿ ཞི་ཁྲོའི་སྐུ་ནི་གང་འདུལ་ཉམས་དང་ལྡན༔ རྡོ་རྗེ་དགྱེས་པ་སྔགས་ཀྱི་རང་སྒྲ་ཅན༔ ཡེ་ཤེས་ཀློང་ལས་ཡོན་ཏན་ཕྲིན་ལས་རྫོགས༔ དཔལ་ཆེན་བཀའ་འདུས་དཀྱིལ་འཁོར་ལྷ་ལ་བསྟོད༔ བཞི་པ་དངོས་གྲུབ་བླང་བ་ནི། ཨོཾ་ཨཱཿཧཱུྃཿ དཔལ་ཆེན་ཞི་ཁྲོ་རྡོ་རྗེའི་གཡར་དམ་ཅན༔ ཕྲིན་ལས་འབྲས་བུ་དུས་འདིར་སྩལ་ནས་ཀྱང་༔ ཐུན་མོང་མཆོག་གི་དངོས་གྲུབ་བླ་མེད་པས༔ སྐུ་གསུང་ཐུགས་དང་དབྱེར་མེད་མཛད་དུ་གསོལ༔ སྤྱི་དྲིལ་ཤམ་བུར། ཀཱ་ཡ་ཝཱ་ཀ་ཙིཏྟ་སརྦ་སིདྡྷི་ཕ་ལ་ཧཱུྃ་ཧཱུྃ༔ ལྔ་པ་ནོངས་བཤགས་ནི། མ་རྙེད་ཡོངས་སུ་མ་ཚང་

སོགས་དང༌། ཡིག་བརྒྱ་བཟླ། དྲུག་པ་གཤེགས་བསྡུ་ནི། སྲེག་རྐྱང་སྐབས། ཛཿཧཱུྃ་བྃ་ཧོཿ ས ཐབ་ཀྱི་ཡེ་ཤེས་པ་རང་ལ་ཐིམ་པར་ བསམ་ཞིང༌། མ་ཧཱ་ཤྲཱི་ཧེ་རུ་ཀ་ཨཱཏྨ་ཀོ྅ཧྃཿ ཞེས་ང་རྒྱལ་བཟུང༌། དམ་ཚིག་པ་མེ་འབར་བའི་རྣམ་པར་གྱུར་ པར་བསམ། སྒྲུབ་མཆོད་སྐབས། ཨོཾ་སརྦ་ཛྙཱ་ན་མཎྜ་ལ་བཛྲ་མུཿ ཞེས་བརྗོད་ཅིང༌། ཡེ་ཤེས་པའི་ལྷ་ཚོགས་རྣམས་སྒྲུབ་པའི་དཀྱིལ་འཁོར་ལ་གཤེགས་པར་ བསམ་ཞིང༌། ཞི་ཁྲོ་ཡོངས་རྫོགས་ཀྱི་སྔགས་སོ་སོར། ས་མ་ཡ་སྟྭཱྃ ཞེས་བཏགས་པ་བརྗོད་ཅིང་མཎྜལ་ཚོམ་བུ་སྒྲུབ་དཀྱིལ་དུ་སྤྱན་དྲངས་ཏེ་སླར་བསྟིམ། དམ་ཚིག་རང་ལ་གཉིས་མེད་ཐིམ༔ བདེ་ཆེན་སྣང་བ་རྒྱས་པར་གྱུར༔ ཅེས་མོས་སོ། བདུན་པ་བསྔོ་སྨོན་ནི། 

 དགེ་བ་འདི་ཡིས་མཐའ་ཡས་སེམས་ཅན་རྣམས༔ ཕྱི་ནང་བདུད་བཞིའི་གཡུལ་ལས་རྣམ་པར་རྒྱལ༔ བསྐྱེད་རྫོགས་ལམ་གྱི་རིམ་པ་མཐར་ཕྱིན་ནས༔ སྤྱི་དཔལ་ཆེན་པོའི་གོ་འཕང་མྱུར་ཐོབ་ཤོག༔ བརྒྱད་པ་བཀྲ་ཤིས་ནི། བདེ་གཤེགས་ཞི་བ་རྡོ་རྗེ་དབྱིངས་ཀྱི་ངང་༔ ཁྲག་འཐུང་དཔལ་ཆེན་རིག་པའི་ཚོམ་བུ་བརྡལ༔ ཟུང་འཇུག་སྒྱུ་འཕྲུལ་དྲྭ་བའི་སྤྲིན་ཕྲུང་འཕྲོ༔ དཀྱིལ་འཁོར་ལྷ་ཚོགས་རྣམས་ཀྱི་བཀྲ་ཤིས་ཤོག༔ ཅེས་དང༌། གཞན་ཡང་ཤིས་པའི་ཚིགས་བཅད་དང་མེ་ཏོག་ཆར་གྱིས་བདེ་ལེགས་སུ་སྤེལ། མེ་རང་ཞིར་འཇོག་པའམ། ལོངས་མེད་ན་འོ་ཆུས་གཞིལ་ཐལ་སོལ་ཆུ་ཀླུང་ཆེན་པོར་སྦྱང་ཞིང་ལས་ཀྱི་རྗེས་མི་མངོན་པར་བྱའོ། །སྤྱི་དོན་གཉིས་པ་རྒྱས་པའི་མེ་མཆོད་ལ་བཤམ་བཀོད་དང༌། ཆོ་ག་དངོས་གཉིས་ཀ་ཞི་བའི་སྐབས་ལྟར་ལ། མི་འདྲ་བའི་ཁྱད་པར། ཐབ་ཁུང་རྒྱལ་པོའི་བང་མཛོད་ཀྱི་འོག་དང༌། ཞིང་བཟང་པོ་སོགས་དཔལ་ཅན་གྱི་ས་ལ་སྟེགས་བུ་གྲུ་བཞིའི་སྟེང༌། ལྟེ་བ་སོགས་སྔར་ལྟར་ལ། དབྱིབས་གྲུ་བཞི། དབུས་སུ་རིན་པོ་ཆེ། ནོར་བུའི་ཕྲེང་བས་བསྐོར་ཞིང༌། ཁ་དོག་སེར་པོ་ཁོ་ན་བྱ། མེ་ཏོག་སེར་པོ་བཀྲམ། བུད་ཤིང་དྲི་དང་འབྲས་བུར་ལྡན་པས་གྲུ་བཞིར་བརྩིག་གོ །རྫས་ལ། གཏོར་འབུལ་གྲུ་བཞི་སེར་པོ། བུད་ཤིང་དང་མཐུན་པའི་ཡམ་ཤིང་ཁྲུ་གང་བ་བདུད་རྩི་དང་མངར་གསུམ་གྱིས་ཉུག་པ། མར་ཁུ། དཱུརྦ། དཀར་མངར་བསྲེས་པའི་ཟས་མཆོག་རྣམས་སོ་སོ་དང༌། མེ་ཏོག་སེར་པོ། དཀར་མངར་འབྲུ་སྨན་རིན་ཆེན་དར་གོས་ཤིང་ཏོག་ཟས་ཕུད་སོགས་ཁ་དོག་སེར་ཞིང་ཚེ་དང་ལུས་ཀྱི་བཅུད་ལེན་དུ་གྱུར་པའི་རིགས་གཙོ་བོར་གྱུར་པའི་རྫས་སྤུངས། གོས་ཟུང་སེར་པོ་སོགས་དང༌། ཉི་ཤར་རམ་གུང་གི་དུས་སུ་སློབ་དཔོན་གོས་རྒྱན་སེར་པོས་བརྒྱན་ཏེ། ཁ་བྱང་དུ་ཕྱོགས་པས་བཟང་པོའི་སྟབས་ཀྱིས་ངོམས་ཤིང་སྒེག་པའི་སེམས་ཀྱིས་འཁོད་པ་དང༌། དངོས་གཞིའི་སྐབས། རྒྱལ་པོའམ་བཙན་ཕྱུག་འཛོམས་པའི་མེ་དང༌། ལྷ་བསྐྱེད་སྐབས།

གཙོ་འཁོར་ཐམས་ཅད་སྒེགས་ཅིང་ལྷུན་ཆགས་བརྗིད་པའི་ཉམས་དང་ལྡན་པ་འོད་ཟེར་གསེར་གཙོ་མའི་མདངས་ཅན། རྒྱལ་བའི་ཞིང་ཁམས་ཡོངས་སུ་འགེངས་པར་འཕྲོ་བས་རྒྱས་པའི་ཕྲིན་ལས་མཛད་པར་བསམ་པ་དང༌། བྱོན་སྐྱེམས་སོགས་ཀྱི་སྤེལ་ཚིག་ནི། བདག་ཅག་དཔོན་སློབ་འཁོར་དང་བཅས་པའི་ཚེ་བསོད་ཤེས་རབ་འབྲུ་ནོར་ལོངས་སྤྱོད་དཔལ་འབྱོར་སྙན་གྲགས་བསོད་ནམས་རླུང་རྟ་འགྲོ་དོན་ཕྲིན་ལས་ཐམས་ཅད་པུཥྟིཾ་ཀུ་རུ་ཨོཾ། ཞེས་བསྒྱུར། ཨོཾ་ཨཱཿཧཱུྃ༔ ཤེས་རབ་དགང་གཟར་ སོགས་ནས། སྒྲུབ་པ་པོའི༔ ཚེ་བསོད་དཔལ་འབྱོར་ཡེ་ཤེས་སོགས༔ མཐུན་རྐྱེན་ལེགས་ཚོགས་རྒྱས་པར་མཛོད༔ ཐུགས་རྗེའི་ཐུགས་དམ་ སོགས། མར་ཁུ་ཕུལ་རྗེས། ཨོཾ་བཛྲ་ཨཱ་ཡུ་ཥེ་སྭཱ་ཧཱཿ ས་དཱུརྦ། ཨོཾ་སརྦ་སཾ་པ་དེ་སྭཱ་ཧཱཿ ས་ཟས་མཆོག །ཨོཾ་བཛྲ་སརྦ་པཱུ་ཛ་མེ་གྷ་ཛྙཱ་ན་ས་མ་ཡེ་བྷྲཱུྃ་པུཥྟིཾ་ཀུ་རུ་ཨོཾ་ གྱིས་རྫས་སྤུངས་འབུལ། ཏིང་འཛིན་ནི། དེ་ལྟར་ཕུལ་བས་ལྷ་ཚོགས་རྣམས་དགྱེས་པའི་དཔལ་དང་གཟི་བརྗིད་འབར་བ་ལས། འོད་ཟེར་སེར་པོ་གསེར་ཞུན་མའི་མདངས་ཅན་ཉི་མ་འཆར་ཀའི་ཟེར་ཐག་ལྟ་བུ་འཕྲོས་པས། བདག་ཅག་དཔོན་སློབ་འཁོར་དང་བཅས་པའི་ཚེ་བསོད་དཔལ་འབྱོར་སྙན་གྲགས་ཡོན་ཏན་ལོངས་སྤྱོད་ལ་སོགས་པ་ལེགས་ཚོགས་ཐམས་ཅད་རབ་ཏུ་འཕེལ་ཞིང་རྒྱས་པའི་ཕྲིན་ལས་མཛད་ཅིང་དངོས་གྲུབ་ཐོགས་མེད་དུ་སྩོལ་བར་ བསམ་པ་དང༌། རྗེས་རིམ་ལ། མེ་རང་ཞིར་འཇོག་པའམ། ལོངས་མེད་ན་དྲི་སེར་པོའི་ཆུས་གཞིལ། ཐལ་སོལ་མཛོད་དམ། ཁྱིམ་ཕུག་གམ། རི་བོ་འཕེན་བཟང་དུ་སྦ་བ་རྣམས་བསྒྱུར་ཤེས་པར་བྱའོ། །སྤྱི་དོན་གསུམ་པ་དབང་གི་མེ་མཆོད་ལ་བཤམ་བཀོད་དང༌། ཆོ་ག་དངོས་གཉིས་ཀ་ཞི་བའི་སྐབས་སུ་བཤད་པ་ལྟར་ལ། མི་འདྲ་བའི་ཁྱད་པར། ཐབ་ཁུང་སྨད་ཚོང་མ་ཉལ་པོ་བྱས་པའི་མལ་འོག་གམ། མགྲོན་ཁང་གི་ས་སོགས་ལ་སྟེགས་བུ་ཟླ་གམ་བྱས་པའི་སྟེང༌། ལྟེ་བ་སོགས་སྔར་ལྟར་ལ། དབྱིབས་ཟླ་གམ། དབུས་སུ་པདྨ། ལྕགས་ཀྱུས་ཕྲེང་བས་བསྐོར་ཞིང༌།

ཁ་དོག་དམར་པོ་ཁོ་ན་བྱ། མེ་ཏོག་དམར་པོ་བཀྲམ། བུད་ཤིང་རོ་སྐྱུར་ཞིང་མདོག་དམར་བས་ཟླ་གམ་དུ་བརྩེགས། རྫས་ལ། གཏོར་འབུལ་ཟླ་གམ་དམར་པོ། བུད་ཤིང་དང་མཐུན་པའི་ཡམ་ཤིང་སོར་ལྔ་པ་ཆང་དང་བུ་རམ་གྱིས་ཉུག་པ། མར་ཁུ། མེ་ཏོག་གླང་སྣ་དམར་པོ་མྱོས་བྱེད་ཀྱིས་སྦགས་པ། སེ་འབྲུ་དང་ཆང་གླུམ་ལན་ཚྭ་གསུམ་བསྲེས་པའི་ཟས་མཆོག་རྣམས་སོ་སོ་དང༌། རྡོ་ཁབ་ལེན། མེ་ཏོག་དམར་པོ། སེ་འབྲུ། ཆང་གླུམ། སིནྡྷཱུ་ར། དཀར་མངར་འབྲུ་སྨན་རིན་ཆེན་དར་གོས་ཤིང་ཏོག་ཟས་ཕུད་སོགས་ཁ་དོག་དམར་པོ་རོ་མངར་ཞིང་སྐྱུར་བའི་རིགས་གཙོ་བོར་གྱུར་པའི་རྫས་སྦྱངས། གོས་ཟུང་དམར་པོ་སོགས་དང༌། ཕྱི་དྲོའམ། དགོངས་ཀའི་དུས་སུ་སློབ་དཔོན་གོས་རྒྱན་དམར་པོས་བརྒྱན་ཏེ་ཁ་ནུབ་ཏུ་ཕྱོགས་པས་པདྨའི་སྐྱིལ་ཀྲུང་གིས་ཆགས་ཤིང་གདུང་བའི་སེམས་ཀྱིས་འཁོད་པ་དང༌། དངོས་གཞིའི་སྐབས། བྲམ་ཟེའམ་སྨད་ཚོང་མའི་མེ་དང༌། ལྷ་བསྐྱེད་སྐབས། གཙོ་འཁོར་ཐམས་ཅད་དགྱེས་ཤིང་ཆགས་པའི་ཉམས་ཅན། པདྨ་རཱ་ག་ལྟ་བུའི་འོད་ཟེར་ཁམས་གསུམ་བརྟན་གཡོ་ཀུན་ལ་ཁྱབ་པས། གང་ལ་དམིགས་པ་དབང་དུ་བསྡུ་བའི་ཕྲིན་ལས་མཛད་པར་བསམ་པ་དང༌། བྱོན་སྐྱེམས་སོགས་ཀྱི་སྤེལ་ཚིག་ནི། བདག་ཅག་དཔོན་སློབ་འཁོར་དང་བཅས་པའི་ཐིག་རླུང་སེམས་གསུམ་མཁས་བཙུན་དགེ་འདུན་རྒྱལ་བློན་སྐྱེས་འགྲོ་ཕོ་མོ་ལྷ་འདྲེ་མི་གསུམ་བརྟན་གཡོ་སྣང་སྲིད་འཁོར་འདས་ཐམས་ཅད་ཝཱ་ཤཾ་ཀུ་རུ་ཧོཿ ཞེས་བསྒྱུར། ཨོཾ་ཨཱཿཧཱུྃཿ ཤེས་རབ་དགང་གཟར་ སོགས་ནས། སྒྲུབ་པ་པོའི༔ ཁམས་གསུམ་སྣོད་བཅུད་ཐམས་ཅད་ཀུན༔ དབང་འདུས་ཕྲིན་ལས་མཛད་དུ་གསོལ༔ ཐུགས་རྗེས་ཐུགས་དམ་ སོགས། མར་ཁུ་ཕུལ་རྗེས། ཨོཾ་བཛྲ་རཱ་ག་ས་མ་ཡ་སྭཱ་ཧཱ ས་དབང་གི་མེ་ཏོག །ཨོཾ་སརྦ་སཾ་པ་དེ་སྭཱ་ཧཱ ས་ཟས་མཆོག །ཨོཾ་བཛྲ་སརྦ་པཱུ་ཛ་མེ་གྷ་ཛྙཱ་ན་ས་མ་ཡེ་ཧྲཱིཿཝ་ཤཾ་ཀུ་རུ་ཧོཿ ས་རྫས་སྤུངས་འབུལ། ཏིང་འཛིན་ནི། དེ་ལྟར་ཕུལ་བས་ལྷ་ཚོགས་རྣམས་ཐུགས་རྗེའི་ཤུགས་དང་ཆགས་པའི་གཟི་བྱིན་འབར་བ་ལས་འོད་ཟེར་དམར་པོ་གློག་གི་ཞགས་པ་ལྟ་བུ་འཕྲོས་པས།

ལྷ་འདྲེ་མི་གསུམ། འཁོར་འདས་སྣང་སྲིད། རླུང་སེམས་སྣང་བ་ཐམས་ཅད་བདག་ཅག་རྣམས་ཀྱི་དབང་དུ་བྱེད་པའི་ཕྲིན་ལས་མཛད་ཅིང་དངོས་གྲུབ་ཐོགས་མེད་དུ་སྩོལ་བར་ བསམ་པ་དང༌། རྗེས་རིམ་ལ། མེ་རང་ཞིར་འཇོག་པ་འམ། ལོངས་མེད་ན་ཆང་དང་སྦྱར་བའི་ཆུས་གཞིལ་ལ། ཐལ་སོལ་གང་དབང་དུ་བསྡུ་བར་འདོད་ཕྱོགས་མཐོན་པོའི་རྩེར་མཐུན་པའི་རླུང་ལ་བསྐུར་བ་རྣམས་ཤེས་པར་བྱའོ། །སྤྱི་དོན་བཞི་པ་དྲག་པོའི་མེ་མཆོད་ལ་བཤམ་བཀོད་དང༌། ཆོ་ག་གཉིས་ཀ་ཞི་པའི་སྐབས་སུ་བཤད་པ་ལྟར་ལ། མི་འདྲ་བའི་ཁྱད་པར། ཐབ་ཁུང་དུར་ཁྲོད་དང༌། ཕུང་ཤུལ་གྱི་ས་སོགས་ལས་སྟེགས་བུ་གྲུ་གསུམ་བྱས་པའི་སྟེང༌། གྲུ་གསུམ་མཐོ་གང་པ་ལ། གནམ་ལྕགས་ཀྱི་འཁོར་ལོ་རྩིབས་ཉི་ཤུ་པ། ལྟེ་བར་རལ་གྲི་འབར་བ། ཁ་ཁྱེར་དང་མུ་རན་སོར་བཞི་རེ། མཚོན་ཆའི་ཕྲེང་བ་དང་བཅས་པའི་ཕྱིར་མེ་རིས་བསྐོར་ཞིང༌། རོ་སོལ་སོགས་ཀྱིས་ཁ་དོག་ནག་ལ་རྔམས་པར་བྱ། མེ་ཏོག་ནག་པོ་བཀྲམ། བུད་ཤིང་དུག་དང༌། ཚེར་མ་ཅན་གྱི་ཤིང་གྲུ་གསུམ་དུ་བརྩེགས། སློབ་དཔོན་གྱི་གཡས་ངོས་སུ་གཏོར་འབུལ་གྲུ་གསུམ་ནག་པོ་ཆེ་ཆུང་གཉིས་སམ། གསུམ་སྐབས་བསྟུན། སྨན་རག །ཐབས་ཤེས་ཀྱི་ཚོགས། ཆུ་གཉིས་དང༌། དྲག་པོའི་ཉེར་སྤྱོད། གཡོན་ངོས་སུ། བུད་ཤིང་དང་མཐུན་པའི་ཡམ་ཤིང་སོར་བཞི་པ། དུག་ཁྲག་དང་ལན་ཚྭས་ཉུག་པ། མར་ནག་གམ་ཚིལ་ཞུན། དུག་ཁྲག་གིས་སྦགས་པའི་ཡུངས་ཀར། ལྕགས་ཟངས་ཕྱེ་མ་དང༌། ཀེ་ཚེ་ཤངས་ཚེ་སོགས་ཐུན་རྫས་སྣ་ཚོགས་དང་ཚྭ་བ་གསུམ་རྣམས་བསྲེས་ཤིང་དུག་ཁྲག་གིས་སྦྲུས་པའི་མཐེབ་ཀྱུ་བཅས་སོ་སོ་དང༌། མེ་ཏོག་སྔོན་པོ་དང་ནག་པོ། ཐུན་རྫས་འབྲུ་སྨན་རིན་ཆེན་དར་གོས་ཤིང་ཏོག་སོགས་ཁ་དོག་ནག་ཅིང༌། ཚ་ལ་རྩུབ་པ་དུག་རིགས་གཙོ་བོར་གྱུར་པའི་རྫས་སྤུངས། བསྲེག་ལིང་བྲིས་པ་ཡོད་ན་དེ་དང༌། ལིང་ཆུང་དྲུག་ཅུ་རེ་བཞི་བཅས་ལྕགས་ཧོམ་དུ་བཤམ། གོས་ཟུང་ནག་པོ། སོ་རྩི་སོགས་དང༌། གཞན་ཡང་གསེར་སྐྱེམས་ཆས།

གཡབ་དར། ཕྱག་རྒྱ་བཞི། དབྱེ་སྒྲོ། སྨྱོ་ཁྲག །ཐུན་རྫས། གདབ་ཕུར། སྒྲོལ་གྲི། ཐོ་གཏུན་བཅས་གདབ་ཁའི་ཆས་རྣམས་ཚང་བར་བྱ། མུན་རུབ་བམ། སྲོད་ཀྱི་དུས་སུ་ཞྭ་གོས་དང་རྒྱན་ནག་པོས་བརྒྱན་ཏེ། ཁ་ལྷོར་ཕྱོགས་ལ་རུས་སྦལ་རྔམས་པའི་འདུག་སྟངས་དང་གདུག་ཅིང་གཏུམ་པའི་སེམས་དང་ལྡན་པས་འཁོད་པ་དང༌། དངོས་གཞིའི་སྐབས། གདོལ་པའམ་ཤན་པའི་མེ་དང༌། ལྷ་བསྐྱེད་སྐབས། གཙོ་འཁོར་ཐམས་ཅད་ཁྲོས་འཁྲུགས་རྔམས་པ་དུས་མཐའི་མེ་ལྟར་འབར་བ་ལས། ཚ་ཞིབ་རྩུབ་པའི་འོད་ཟེར་ལྗང་ནག་མཁའ་ཁྱབ་ཏུ་འཕྲོ་བས། ཚར་གཅོད་དྲག་པོའི་ཕྲིན་ལས་མཛད་པར་བསམ་པ་དང༌། བྱོན་སྐྱེམས་སོགས་ཀྱི་སྤེལ་ཚིག་ནི། བདག་ཅག་དཔོན་སློབ་འཁོར་དང་བཅས་པའི་དགྲ་བགེགས་བྱད་མ་རྦོད་གཏོང་ཆག་ཆེ་ཉམ་ང་རྨི་ལྟས་མཚན་ངན་ཀེག་དང་སྲི་ངན་གཟུང་འཛིན་རྟོག་ཚོགས་ཐམས་ཅད་མཱ་ར་ཡ་ཕཊ། ཅེས་བསྒྱུར་བ་དང༌། ཨོཾ་ཨཱཿཧཱུྃཿ ཤེས་རབ་དགང་གཟར་ སོགས་ནས། སྒྲུབ་པ་པོའི༔ དགྲ་བགེགས་ནད་གདོན་བར་ཆད་ཀུན༔ ཚར་གཅོད་དྲག་པོའི་ཕྲིན་ལས་མཛོད༔ ཐུགས་རྗེའི་ཐུག་དམ་ སོགས། མར་ནག་ཕུལ་རྗེས། ཨོཾ་སརྦ་ཨརྠ་སིདྡྷ་ཡ་སྭཱ་ཧཱཿ ས་དུག་ཁྲག་གིས་སྦག་པའི་ཡུངས་ཀར། ཨོཾ་སརྦ་ཤ་ཏྲཱུཾ་མཱ་ར་ཡ་ཁ་ཁ་ཁཱ་ཧི་ཁཱ་ཧི ས་མཐེབ་ཀྱུ། ཨོཾ་བཛྲ་སརྦ་པཱུ་ཛ་མེ་གྷ་ཛྙཱ་ན་ས་མ་ཡེ་ཧཱུྃ་མཱ་ར་ཡེ་ཕཊ་ ཀྱིས་རྫས་སྤུངས་བཅས་འབུལ། སྐབས་འདིར་བསྲེག་ལིང་དང༌། ལིང་ཆུང་རྣམས་བཤམས་ཏེ། བཟློག་པའི་ལས་རིམ་རིན་ཆེན་རྩེ་མོ་བརྒྱ་པའི་རྡོ་རྗེ་ལྟར་གསེར་སྐྱེམས་འབུལ་ཞིང་སྟོང་གྲོགས་ཞུ་བ། རྃ་ཡྃ་ཁྃ། འདོད་ཡོན་ཟག་པ་མེད་པའི་ སོགས་ནས། ཐབས་ཤེས་ཀྱི་ཐོ་གཏུན་དུ་བརྡུང་བའི་མཐའི་ཁ་ཐ་ཁ་ཐཾ ་བར་གྱི་གདབ་ཁའི་ལས་རིམ་གྲུབ་པར་བཏང༌། དགྲ་བགེགས་བསྒྲལ་བའི་ཤ་ཁྲག་ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབ། ཧཱུྃ་བྷྱོ། ཧེ་རུ་ཀ་དཔལ་ལྷ་ཚོགས་རྣམས། །དྲག་པོའི་སྟོབས་ཀྱིས་གཟི་བྱིན་བསྐྱེད། །དགྲ་བགེགས་བདུན་རྒྱུད་བརླག་པའི་ཕྱིར།

།མངོན་སྤྱོད་ཕྲིན་ལས་དུས་ལ་བབ། །དཔལ་ཆེན་བཀའ་འདུས་ལྷ་ཚོགས་ཀྱིས། །བདག་ཅག་རྣལ་འབྱོར་སྒྲུབ་པ་པོའི། །དགྲ་བགེགས་ནད་གདོན་བར་ཆད་ཀུན། །ཚར་གཅོད་དྲག་པོའི་ཕྲིན་ལས་མཛོད། ཁྲོ་བོའི་སྤྱི་དྲིལ་ཤམ་དུ། ཧཱུྃ་མཱ་ར་ཡ་ཕཊཿ ཅེས་པ་གྲངས་རེ་བཞི་རྫོགས་པར་ཕུལ་ནས། རྣལ་འབྱོར་པ་བདག་ཅག་ སོགས་གོང་ལྟར་སྤེལ་ཚིག་བརྗོད། ཏིང་འཛིན་ནི། དེ་ལྟར་ཕུལ་བས་ལྷ་ཚོགས་རྣམས་རྔམས་པའི་སྟོབས་དང༌། དྲག་ཤུལ་རོལ་པའི་གཟི་བྱིན་འབར་བ་ལས་དྲག་སྔགས་རྡོ་རྗེའི་ཐོག་སེར་ཕབ་པས། སྡང་དགྲ་གདོན་བགེགས་བྱད་མ་རྦོད་གཏོང་ལ་སོགས་མི་མཐུན་པའི་ཕྱོགས་ཐམས་ཅད་ཚར་བཅད། རྡུལ་དུ་བརླག་པའི་ཕྲིན་ལས་མཛད་ཅིང༌། དྲག་པོ་མངོན་སྤྱོད་མཐུའི་དངོས་གྲུབ་ཐོགས་མེད་དུ་སྩོལ་བར་ བསམ་པ་དང༌། རྗེས་རིམ་ལ། མེ་དུག་ཁྲག་གིས་ཆུས་ཧུར་ཐུམ་དུ་བསད། ཐལ་སོལ་ལམ་གྱི་བཞི་མདོར་དོང་གྲུ་གསུམ་དུ་མནན་པའམ། དགྲ་ཕྱོགས་སུ་གཏོར་ཞིང་ལས་ཀྱི་རྗེས་མི་མངོན་པར་བྱ་བ་རྣམས་བསྒྱུར་ཤེས་པར་བྱའོ། །སྤྱི་དོན་ལྔ་པ་ཕན་ཡོན་བསྟན་པ་ནི། དུས་གསུམ་ཀུན་མཁྱེན་མ་ཧཱ་གུ་རུའི་ཞལ་ལུང་ལས། ལས་འདི་གང་གིས་བརྩམ་པའི་མོད། མི་མཐུན་གནོད་པའི་ཕྱོགས་རྣམས་ཀུན། སྐད་ཅིག་ཉིད་ལ་ཞི་བ་དང༌། བཀྲ་ཤིས་བདེ་ལེགས་ཕུན་ཚོགས་འགྱུར། ཞེས་དང༌། ལས་འདི་གང་གིས་བརྩམ་མ་ཐག །འཇིག་རྟེན་འཇིག་རྟེན་འདས་པ་ཡི། མཐུན་རྐྱེན་ལེགས་པའི་ཡོན་ཏན་ཀུན། རྒྱས་ཤིང་ཕུན་སུམ་ཚོགས་པར་འགྱུར། ཞེས་དང༌། འདིས་ནི་ཁམས་གསུམ་སྣོད་བཅུད་ཀྱི། ལེགས་ཚོགས་ཐམས་ཅད་དབང་དུ་འགྱུར། ཁྱད་པར་དམིགས་པའི་ལས་རྣམས་ཀུན། ཐོགས་པ་མེད་པར་མྱུར་འགྲུབ་བྱེད། ཅེས་དང༌། སྲིད་གསུམ་འཚེ་བའི་དགྲ་བགེགས་ཀྱང༌། །ཚར་གཅོད་གསོར་མི་རུང་བར་འགྱུར། །བར་ཆད་ཐམས་ཅད་ཞི་བ་དང༌། །དངོས་གྲུབ་རྣམ་གཉིས་མྱུར་དུ་འགྲུབ། ཞེས་དང༌། གཞུང་ལས། དེས་ནི་ལས་གང་བརྩམ་པ་མྱུར་དུ་འགྲུབ་བོཿ ཞེས་གསུངས་པ་དང༌། གཞན་ཡང་གསར་སྙིང་གི་རྒྱུད་སྡེ་རྣམས་ནས་རྒྱ་ཆེར་བསྔགས་པའི་ཡོན་ཏན་ངེས་པར་འབྱུང་བ་ཡིད་ཆེས་ཀྱི་ཚད་མས་གྲུབ་པའོ།

།རྒྱལ་བའི་ཐུགས་རྗེའི་ནོར་བུའི་འོད། །འགྲོ་བའི་བློ་དང་འཚམས་འཇུག་པའི། །ནང་གི་མུན་པ་བཅིལ་ནས་སླར། །ཡེ་ཤེས་སྣང་བ་སྦྱིན་གྱུར་ཅིག །ཅེས་པའང་གནའ་བོའི་དུས་གངས་ཅན་པའི་མིའི་བདག་པོ། ཕོ་བྲང་ཆེན་པོ་སྣེའུ་གདོང་རྩེ་ཞེས་པའི་རྣམ་རྒྱལ་གྲྭ་ཚང༌། བན་གཙང་ཐུབ་བསྟན་བཤད་སྒྲུབ་འཕེལ་རྒྱས་གླིང་གི་རྡོར་སློབ་ཐུབ་བསྟན་རྒྱལ་མཚན་དབང་ཕྱུག་གི་གཙོས། དབུ་ཆོས་ལས་སྣཻ་འདུས་གྲྭ་བཅས་ནས་ཁྱད་པར་འཕགས་པའི་རྟེན་གྱི་ཕྲེང་བ་བཅས། བོད་ཡུལ་བསྟན་འགྲོའི་བདེ་སྐྱིད་ཀྱི་གཞི་མར་དཔལ་བཀའ་འདུས་ཆོས་ཀྱི་རྒྱ་མཚོའི་ཚོགས་སྒྲུབ་སྨན་སྒྲུབ་གསར་དུ་ཕྱག་ལེན་བསྟར་རྒྱུའི་ཆ་རྐྱེན་དུ་ཆེད་ཀྱིས་བསྐུལ་མ་ནན་ཏན་མཛད་པའི་གཡར་ངོ་མ་ལྕོག་ཙམ་དུ་གཏེར་གཞུང་དངོས་བསྟན་རྩ་བར་བཟུང༌། རིགས་མཐུན་གྱི་གཏེར་ཁ་གཞན་ནས་ཁ་བསྐང་ཞིང༌། རྡོ་རྗེ་འཛིན་པ་ཆེན་པོ་རྣམས་ཀྱི་ཕྱག་བཞེས་ཀྱིས་ཟུར་བརྒྱན་ཏེ་འདུ་བགྱིད་པ་པོ་ནི། སངས་རྒྱས་ཀརྨ་པའི་མཚན་གྱི་བྱིན་རླབས་ཐོབ་པའི་སྔགས་བཙུན་རང་བྱུང་མཁའ་ཁྱབ་རྟག་པའི་རྡོ་རྗེས་མཁའ་སྤྱོད་ཐུགས་ཀྱི་འཁོར་ལོའི་གདན་ས་ཆེན་པོའི་ཡང་དབེན་གྱི་སྤོ་རུ་རབ་བྱུང་བཅོ་ལྔ་པའི་ནང་ཚན་དུས་ཀྱི་ཕོ་ཉ་ཞེས་པ། ས་རྟ་ནག་ཟླའི་དམར་ཕྱོགས་ཀྱི་རྒྱལ་བ་གསུམ་པའི་ཉིན་སྦྱོར་བའི་ཡི་གེ་པ་ནི་འཇམ་དཔལ་ཚུལ་ཁྲིམས་ཀྱིས་བགྱིས་པ་དགེ་ལེགས་འཕེལ།། །།