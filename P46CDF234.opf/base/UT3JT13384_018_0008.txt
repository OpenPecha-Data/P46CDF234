ཐེག་པ་རིམ་དགུའི་སྨོན་ལམ་ཤིན་ཏུ་བསྡུས་པ་དོན་གཉིས་ཆུ་སྐྱེས་བཞུགས་སོ། །

ཨོཾ་སྭ་སྟི་སིདྡྷཾ། སྤངས་རྟོགས་ཡོན་ཏན་ལྡན་པའི་རང་གཟུགས་ནི། ། མཚན་དཔེའི་ངོ་མཚར་གསར་པའི་འཇོ་སྒེག་ཅན། ། རྒྱལ་དང་དེ་སྲས་དེས་གསུངས་དམ་པའི་ཆོས། ། གང་ཉིད་འཛིན་པའི་ཚོགས་རྣམས་ཀུན་ལ་འདུད། ། བག་ཡོད་ཁྲིམས་ཀྱིས་རྒྱུད་བསྡམས་སོ་ཐར་དང༌། ། རྟེན་འབྲེལ་འབྱུང་ལྡོག་ལམ་ཁྱེར་རང་སངས་རྒྱས། ། བདག་མེད་གཞན་དོན་ལ་བརྩེ་བྱང་སེམས་ཏེ། ། ཀུན་འབྱུང་འདྲེན་པའི་ཐེག་པས་རྒྱུད་གྲོལ་ཤོག ། བདག་དམན་ལྷ་ལ་མཆོག་ལྟ་བྱ་བའི་རྒྱུད། ། གཉིས་མེད་གྲོགས་ཀྱི་ཚུལ་བཞིན་སྤྱོད་པ་དང༌། ། གཉིས་ཀ་ཡེ་ཤེས་ལྷར་བསྐྱེད་རྣལ་འབྱོར་ཏེ། ། དཀའ་ཐུབ་རིག་བྱེད་ཐེག་པས་ལམ་ཁྱེར་ཤོག ། སྣོད་བཅུད་དཀྱིལ་འཁོར་གསུམ་རྟོགས་མ་ཧཱ་དང༌། དབྱིངས་ཡེ་གཉིས་མེད་བདེ་སྟོང་ཨ་ནུའི་ལམ། ། རང་གྲོལ་ཀ་དག་འོད་གསལ་རྫོགས་པ་ཆེ། ། ཐབས་ཀྱི་ཐེག་པས་མཐར་ཐུག་ལམ་འགྲུབ་ཤོག ། དེ་ལྟར་སྐུ་དང་ཡེ་ཤེས་ཟབ་གསང་ལམ། ། མ་དག་སྣང་བར་སྦྱོར་དང་མི་སྦྱོར་གྱིས། ། རྒྱུ་འབྲས་ཐེག་པའི་རྣམ་པར་དབྱེ་བ་ཀུན། ། མ་འདྲེས་ཡོངས་རྫོགས་གྲུབ་མཐའ་རྟོགས་པར་ཤོག ། འདིར་ནི་བདག་གི་གཞན་དོན་སྨོན་པའི་མཐུ། ། མཆོག་གསུམ་རྩ་གསུམ་སྐུ་གསུམ་དཀྱིལ་འཁོར་ལྷས། ། ཡོངས་སུ་འགྲུབ་པའི་མཐུན་འགྱུར་མཛད་ནས་ཀྱང༌། ། ཕུན་ཚོགས་ཕན་བདེའི་དཔལ་གྱིས་འབྱོར་བར་ཤོག །ཅེས་པའང་གཞོན་ནུ་འཇིགས་མེད་ཡེ་ཤེས་རྡོ་རྗེའི་རོལ་པའི་སྒྱུ་འཕྲུལ་གྱིས་འཕྲལ་དུ་གང་དྲན་བརྗོད་པའོ། །སརྦ་མངྒ་ལཾ།། །།