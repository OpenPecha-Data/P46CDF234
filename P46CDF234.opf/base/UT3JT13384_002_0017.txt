༄༅། །

བླ་མའི་ཐུགས་སྒྲུབ་བར་ཆད་ཀུན་སེལ་ལས། །བླ་མ་ནོར་ལྷའི་བསངས་མཆོད་དགོས་འདོད་སྤྲིན་ཕུང་ཞེས་བྱ་བ་བཞུགས་སོ། །ན་མོཿཔདྨ་སཾ་བྷ་ཝ་ཡ། གཙང་ཞིང་དག་པར་སྦྱར་བའི་བསངས་ཀྱི་མཆོད་རྫས་ཅི་འབྱོར་པ་རྣམས། རཾ་ཡཾ་ཁཾ། གིས་སྦྱང༌། ཨོཾ་ཨཱཿཧཱུྃ་བསང་རྫས་རྡོ་རྗེ་བདུག་སྤོས་ལས་བྱུང་བའི་མཆོད་པའི་ཡོ་བྱད་ཁྱད་པར་ཀུན་བཟང་རྣམ་པར་རོལ་པའི་འོད་ཟེར་སྤྲིན་གྱི་དྲྭ་བ་ཞིང་ཁམས་རྒྱས་པར་བཀོད་པ་ལས་དགོས་འདོད་ནམ་མཁའ་མཛོད་ཀྱི་ཆར་རྒྱུན་ཟད་མེད་དུ་འཇོ་བར་གྱུར། ཨོཾ་བཛྲ་སྥ་ར་ཎ་ཁཾ། ཞེས་བྱིན་བརླབ། ཧྲཱིཿ དུས་གསུམ་སངས་རྒྱས་ཡོན་ཏན་མཛོད། ། འདོད་རྒུའི་མཆོག་སྩོལ་ཡིད་བཞིན་ནོར། ། དབུལ་བའི་འཇིགས་སྐྱོབས་ནོར་གྱི་ལྷ། ། སྐྱེས་མཆོག་ཚུལ་བཟང་དབྱིངས་ནས་བཞེངས། ། སྤྱན་འདྲེན་གཤེགས་བཞུགས་མི་མངའ་ཡང༌། ། ཐུགས་རྗེ་ཡུལ་ལ་འཇུག་པའི་རྩལ། ། འདས་དང་མ་འདས་སྣང་ཚུལ་ལས། ། ནོར་བདག་བྱེ་བ་འབུམ་དང་བཅས། ། བཀྲ་ཤིས་གཙང་ཞིང་དགེ་བའི་གནས། ། དད་མོས་གདུང་བའི་མཁའ་དབྱིངས་སུ། ། དགྱེས་པས་དགོངས་ལ་བརྟན་པར་བཞུགས། ། སྟོང་གསལ་ཐབས་དང་ཤེས་རབ་ལས། ། རང་བྱུང་མཆོད་པའི་ཕྱག་རྒྱ་ཆེ། ། ལྷུན་གྲུབ་བདུད་རྩི་ཅན་གྱི་ཤིང༌། ། འབྱུང་བ་མེ་རླུང་སྦྱོར་བ་ལས། ། དྲི་མ་གཙང་བྱེད་ཤུགས་ལས་གྲུབ། ། མཆོད་པའི་སྤྲིན་ཕུང་མཁའ་ལ་འཕྲོ། ། འདོད་རྒུའི་ཆར་པ་ཅི་ཡང་འབེབས། ། འོད་གསལ་ཐིག་ལེ་ཆེན་པོའི་མདངས། ། རྡོ་རྗེ་བདུག་སྤོས་རྣམ་ཐར་གྱི། ། བཀོད་པའི་ཁྱད་པར་བསམ་མི་ཁྱབ། ། ཟག་མེད་ཡེ་ཤེས་རོལ་པ་ལས། ། དངོས་གྲུབ་ཆར་འབེབས་ལྷ་ཚོགས་རྣམས། ། མཆོད་དོ་བསང་ངོ་མངའ་གསོལ་ལོ། ཧྲཱིཿ དཀོན་མཆོག་རྩ་གསུམ་འདུས་པའི་སྐུ། ། རྗེ་བཙུན་པདྨ་སཾ་བྷ་བ། ། ཡིད་བཞིན་ནོར་བུ་དངོས་གྲུབ་གཏེར། ། རང་སྣང་མཁའ་འགྲོའི་ཚོགས་བཅས་ལ། ། བདུད་རྩི་བསང་གི་མཆོད་སྤྲིན་འབུལ། ། བདག་དང་མཁའ་མཉམ་སེམས་ཅན་ཀུན། ། དབུལ་བའི་འཇིགས་ལས་བསྐྱབ་ཏུ་གསོལ། ། མཆོག་ཐུན་དངོས་གྲུབ་ཆར་ལྟར་ཕོབ།

། དམིགས་མེད་ཐུགས་རྗེ་ཆེན་པོའི་སྟོབས། ། འདོད་རྒུར་སྒྱུར་བའི་ནོར་གྱི་ལྷ། ། སྐུ་ཡི་ནོར་བདག་ཛཾ་ལྷ་དཀར། ། བདེ་གཤེགས་རིགས་ཀྱི་ཚོགས་བཅས་བསང༌། ། ཡོན་ཏན་ནོར་བདག་ཛཾ་ལྷ་སེར། ། རིན་ཆེན་རིགས་ཀྱི་ཚོགས་བཅས་བསང༌། ། གསུང་གི་ནོར་བདག་ཛཾ་ལྷ་དམར། ། པདྨ་རིགས་ཀྱི་ཚོགས་བཅས་བསང༌། ། ཕྲིན་ལས་ནོར་བདག་ཛཾ་ལྷ་ལྗང༌། ། ལས་ཀྱི་་རིགས་ཀྱི་ཚོགས་ཚོགས་བཅས་བསང༌། ། འཁོར་འདས་བརྟན་གཡོའི་ཕྱྭ་དང་གཡང༌། ། སྒྲུབ་པའི་གནས་འདིར་འདུ་བར་མཛོད། ། ཚོགས་རྗེ་ཚོགས་བདག་གླང་པོའི་གདོང༌། ། ལྷ་ཡི་ནོར་ལྷའི་ཚོགས་བཅས་བསང༌། ། བྱང་ཆུབ་སེམས་མ་ནོར་གྱི་རྒྱུན། ། གནས་ཡུལ་ཞིང་སྐྱོང་ཚོགས་བཅས་བསང༌། ། དབང་མཛད་བཅོམ་ལྡན་རིག་བྱེད་མ། ། ཀླུ་ཡི་ནོར་ལྷའི་ཚོགས་བཅས་བསང༌། ། ས་བརྒྱད་དབང་ཕྱུག་ངལ་གསོས་པོ། ། གནོད་སྦྱིན་ནོར་ལྷའི་ཚོགས་བཅས་བསང༌། ། ལྷ་ཀླུ་མི་དང་གནོད་སྦྱིན་གྱི། ། ཕྱྭ་གཡང་དཔལ་འབྱོར་འདིར་སྩོལ་ཅིག ། དབྱིག་གི་ནོར་བདག་ནོར་བུ་བཟང༌། ། ཅང་ཤེས་ནོར་བདག་རེ་མནྟ། ། ཟས་གོས་ནོར་བདག་གནོད་སྦྱིན་དམར། ། རྐང་བཞིའི་ནོར་བདག་ཀུ་བེ་ར། ། རང་རང་སྡེ་དཔུང་བཅས་པ་བསང༌། ། ནོར་དབྱིག་ཅང་ཤེས་ཟས་དང་གོས། ། རྐང་བཞི་ཕྱུགས་ཀྱི་དངོས་གྲུབ་སྩོལ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། འཇིག་རྟེན་སྐྱོང་བའི་ཚོགས་བཅས་བསང༌། ། ཕྱོགས་བཞིའི་གཡང་དང་ལེགས་པའི་དཔལ། ། དམུ་ཡང་བཅུད་ཀུན་འདིར་འདུས་མཛོད། ། གཞན་ཡང་རྩ་གསུམ་ནོར་གྱི་ལྷ། ། ལྷ་ཀླུ་གནོད་སྦྱིན་གཞི་གནས་བདག །དགེ་བའི་གྲོགས་མཛད་དཀར་ཕྱོགས་སྐྱོང༌། ། ལེགས་པའི་དོན་སྒྲུབ་འཁོར་བཅས་བསང༌། ། འཁོར་འདས་བརྟན་གཡོའི་ཕུན་ཚོགས་དཔལ། ། གནས་འདིར་སྡུས་ལ་གོང་དུ་སྤེལ། ། བཀྲ་ཤིས་དགེ་ལེགས་རབ་རྒྱས་མཛོད། ། ཏིང་འཛིན་བྱིན་རླབས་བསང་མཆོད་ཀྱིས། ། སྣོད་ཀྱི་ཉེས་སྐྱོན་རྒུད་པ་བསང༌། ། རྣམ་དག་པདྨ་དྲྭ་བའི་ཞིང༌། ། བཀོད་པ་ཕུན་ཚོགས་གཡང་དུ་འཁྱིལ།

། འཕོ་མེད་སྡོམ་པའི་གཙང་བྱེད་ཀྱིས། ། བཅུད་ཀྱི་སེམས་ཅན་ཉོན་མོངས་བསང༌། །རྣམ་དག་སྐུ་དང་ཡེ་ཤེས་དང༌། ། འགྱུར་མེད་བདེ་ཆེན་གཡང་དུ་འཁྱིལ། ། རང་རིག་རྟོག་བྲལ་འོད་གསལ་གྱིས། ། མཚན་འཛིན་འཁྲུལ་པའི་དྲི་མ་བསང༌། ། རྣམ་དག་ཐིག་ལེ་ཁྱབ་བརྡལ་ཆེ། ། སྲིད་ཞི་མཉམ་ཉིད་གཡང་དུ་འཁྱིལ། ། རང་སྣང་དབྱིངས་སུ་ཤར་བའི་མགྲོན། ། དངོས་གྲུབ་ནོར་བུའི་ཆར་རྒྱུན་བཅས། ། འགྲོ་འོང་རྟག་ཆད་བྲལ་བའི་ཀློང༌། ། མཉམ་ཉིད་ཆེན་པོར་བརྟན་པར་བཞུགས། ། སྣོད་བཅུད་དྭངས་མ་རྫོགས་ལྡན་གྱི། ། དཔལ་འབར་བཀྲ་ཤིས་ཀུན་ཁྱབ་ཤོག །ཅེས་པ་འདིའང་སྙིགས་དུས་ཀྱི་སྐྱོབས་པ་པདྨ་སཾ་བྷ་བའི་ཞལ་སྐྱིན་གཏེར་ཆེན་བླ་མའི་གསུང་བསྐུལ་ནོར་བུའི་ཅོད་པན་སྤྱི་བོར་སྩལ་བའི་མོད་ལ། སྔགས་རིགས་ཀྱི་རྟགས་ཙམ་འཛིན་པ་པདྨ་གར་དབང་བདེ་བའི་རྡོ་རྗེས་དཔལ་སྤུངས་ཡང་ཁྲོད་ཙཱ་འདྲ་རིན་ཆེན་བྲག་གི་སྒྲུབ་གནས་སུ་བྲིས་པ་དགེ་ལེགས་འཕེལ། །སརྦ་མངྒ་ལཾ།། །།