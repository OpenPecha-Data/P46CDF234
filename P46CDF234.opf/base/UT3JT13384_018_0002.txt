 !། ,?$4jf$b/33;6=3=f+cfR0VFXA2A@<+A(,། ,,༄༅། །

སཱུརྻཙནྡྲསྱགརྦྷནཱམམཱཡཛཱལམཱུལསྱཏནྟྲསྱོཔབྲྀཏྟིབིཧརཏིསྨ།། ། ། ༄༅། ། སྒྱུ་འཕྲུལ་དྲྭ་བ་རྩ་བའི་རྒྱུད་ཀྱི་མཆན་འགྲེལ་ཉི་ཟླའི་སྙིང་པོ་ཞེས་བྱ་བ་བཞུགས་སོ། ། ། སཾཔརཔརྻགོཏྲཔརཾཔརྻབིདྱཱདྷརོནིརྨིཏཱརྒྷོཛིནཱརྒྷཛྱནྲྀཿ ། ། རྒྱལ་བ་དགོངས་བརྒྱུད་རིག་འཛིན་བརྡ་ཡི་བརྒྱུད། ། སྤྲུལ་པའི་གང་ཟག་རིམ་ནས་རིམ་བརྒྱུད་དང༌།། ། །ཨོཾནམསྶེནིཀཿཨུཏྟམཤྩིཏྟདེབོམཧཱཀལྤནཱདྭཙདཱཀྐཱིསཧཱཿ ཡི་དམ་ལྷ་དང་དཱཀྐཱི་ཚོགས་བཅས་ལ། ། གཉིས་མེད་མཉམ་པ་ཆེན་པོས་ཕྱག་བགྱིའོ། ། དེ་ལ་འདིར་ཐེག་པ་ཐམས་ཅད་ཀྱི་ཡང་རྩེ། ལུང་ཐམས་ཅད་ཀྱི་འབྱུང་ཁུངས། དུས་གསུམ་སངས་རྒྱས་ཐམས་ཅད་ཀྱི་ཐེག་པའི་ཉེ་ལམ་ཆེན་པོ། གསང་བ་བས་ཀྱང་ཆེས་ཤིན་ཏུ་གསང་བ། དཔལ་གསང་བའི་སྙིང་པོ་དེ་ཁོ་ན་ཉིད་ངེས་པའི་རྒྱུད་ཀྱི་རྒྱལ་པོ་ཆེན་པོ་འཆད་པ་ལ་གསུམ་སྟེ། བརྗོད་བྱ་རྟོགས་པའི་ཡན་ལག་ཏུ་མཚན་གྱི་དོན་བཤད་པ། ། བརྗོད་བྱ་ཉིད་གསལ་བར་སྟོན་པ་རྒྱུད་ཀྱི་དོན་དངོས་བཤད་པ། ཡོངས་སུ་རྫོགས་པ་འཇུག་གི་དོན་བཤད་པའོ། ། དང་པོ་ལ་གཉིས་ཏེ། མཚན་དོན་དངོས་དང༌། ཕྱག་གིས་མཆོད་པར་བརྗོད་པའོ། ། དང་པོ་ནི། རྒྱ་གར་སྐད་དུ། ཤྲཱི་གུ་ཧྱ་གརྦྷཏཱ་ཏ་བི་ནི་སྩ་ཡ་མ་ཧཱ་ཏནྟྲ་ནཱ་མ། བོད་སྐད་དུ། ཆོས་ཐམས་ཅད་ཡེ་ནས་སངས་རྒྱས་པ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འཁོར་འདས་ཐམས་ཅད་དབྱེར་མེད་པ་ནི་འཁོར་འདས་ཀུན་གྱི་དཔལ་དེ་ཉིད་ཤིན་ཏུ་རྟོགས་པར་དཀའ་བས་གསང་བའི་སྟེ་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའོ། ། གནས་ལུགས་རྫོགས་པ་ཆེན་པོ་དང་དེའི་རྗོད་བྱེད་ཟབ་ཅིང་རྒྱ་ཆེ་བ་རྣམས་ནི་སྙིང་པོ་ཡིན་ལ་དེ་ཉིད་ཀུན་ཁྱབ་བསླུ་བ་མེད་པའི་ཆོས་ཏེ་འཕོ་འགྱུར་མེད་པས་དེ་ཁོ་ན་ཉིད་དོན་དེ་ཡང་སངས་རྒྱས་ལ་ཡོད་ཅིང་སེམས་ཅན་ལ་མེད་པ་ལྟར་མ་ཡིན་པས་རྣམ་པར་ངེས་པའི་དོན་གྱི་རྒྱུད་ཆེན་པོའོ། ། གཞན་ཡང་ཐམས་ཅད་ཡེ་ནས་སངས་རྒྱས་པའི་དཀྱིལ་འཁོར་ནི་གཞི་གསང་བའི་སྙིང་པོ།

དེ་ཉིད་བསྐྱེད་རྫོགས་གཉིས་སུ་མེད་པས་ཉམས་སུ་ལེན་པ་ནི་ལམ་དེ་ཁོ་ན་ཉིད། མཐར་ཐུག་སྐུ་གསུམ་ལྷུན་གྱིས་གྲུབ་པ་ནི་འབྲས་བུ་གཞི་ཐོག་ཏུ་ངེས་པའོ། ། མདོར་ན་སྣང་བ་དང་སྟོང་པ་བསྐྱེད་པ་དང་རྫོགས་པ་འཁོར་བ་དང་མྱ་ངན་ལས་འདས་པ་གཉིས་སུ་མེད་པའི་རང་བཞིན་དུ་ཡེ་ནས་སངས་རྒྱས་པའི་ངོ་བོ་ཉིད་སྟོན་པའི་མཚན་ཡིན་ནོ། ། གཉིས་པ་ནི། བདུད་བཞི་དང་སྒྲིབ་པ་གཉིས་བག་ཆགས་དང་བཅས་པ་བཅོམ་པ་ནི་སྤངས་བ་ཕུན་སུམ་ཚོགས་པའོ། ། སྐུ་དང་ཡེ་ཤེས་འདུ་འབྲལ་མེད་པའི་དོན་དང་ལྡན་པ་ནི་རྟོགས་པ་ཕུན་སུམ་ཚོགས་པའོ། ། ཁ་ཅིག་བཅོམ་པའི་དོན་དེ་ཉིད་དང་ལྡན་པས་བཅོམ་ལྡན་ཞེས་ཀྱང་བཞེད་དོ། ། འཁོར་འདས་བླང་དོར་ཡོད་མེད་སོགས་སྤྲོས་པའི་མཚན་མ་ཐམས་ཅད་ལས་འདས་པ་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་ལྷུན་གྲུབ་ཏུ་འཆར་བའི་དོན་གཉིས་གྲུབ་པའི་དཔལ་ལྷུན་སྟུག་པོ་བཀོད་པའི་ཞིང་ན་འཕོ་འགྱུར་མེད་པར་དུས་ཀུན་ཏུ་བཞུགས་ཤིང་རང་སྣང་བའི་ལོངས་སྤྱོད་ཆེན་པོ་རྫོགས་པས་བཟང་པོ་དེ་ལ་ཕྱག་འཚལ་ལོ། ། དེ་ཡང་དབྱེ་ན་ལྔ་སྟེ། ཀུན་གྱི་སྔོན་རོལ་དུ་མངོན་པར་བྱང་ཆུབ་པ་གདོད་མའི་མགོན་པོ་ཀུན་ཏུ་བཟང་པོ་དང༌། ཆོས་ཐམས་ཅད་ཀྱི་གནས་ལུགས་དེ་བཞིན་ཉིད་རང་བཞིན་ཀུན་ཏུ་བཟང་པོ་དང༌། སེམས་ཉིད་འོད་གསལ་བའི་ངོ་བོ་སྐུ་གསུམ་འདུ་འབྲལ་མེད་པའི་རང་བཞིན་ད་ལྟ་ཉིད་ནས་རང་ཆས་སུ་ལྷུན་གྱིས་གྲུབ་པས་ཡེ་ནས་སངས་རྒྱས་པ་གཞིའི་ཀུན་ཏུ་བཟང་པོ་དང༌། ལམ་གོམས་པས་ཐབས་ཤེས་གཉིས་མེད་ཀྱི་རྟོགས་པ་ཤར་བ་ལམ་ཀུན་ཏུ་བཟང་པོ་དང༌། ལམ་མཐར་ཕྱིན་ནས་གཞི་ཐོག་ཏུ་ཕྱིན་ཏེ་སྐུ་དང་ཡེ་ཤེས་ལྷུན་གྱིས་གྲུབ་པ་ནི་འབྲས་བུའི་ཀུན་ཏུ་བཟང་པོའོ། ཡུལ་དེ་དག་ལ་འགྱུར་མཛད་པ་པོ་སྒོ་གསུམ་དང་བས་ཕྱག་བྱས་པ་ཡིན་ནོ། ། བརྗོད་བྱ་ཉིད་གསལ་བར་སྟོན་པ་རྒྱུད་ཀྱི་དོན་དངོས་ལ་གསུམ་སྟེ། གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་ཐུགས་རྗེའི་ངང་ལས་འཆར་ཚུལ་བསྟན་པ།

དེ་ལས་ཞི་ཁྲོ་གཉིས་ཀྱི་དཀྱིལ་འཁོར་ཇི་ལྟར་འཕྲོས་ཚུལ་བསྟན་པ། རྒྱུད་དམ་པར་གདམས་ནས་རྗེས་འཇུག་ལ་གཏད་ཚུལ་བསྟན་པའོ། ། དང་པོ་ལ་གསུམ་སྟེ། ཆོས་སྐུའི་སྟོན་པ་ཉིད་དབྱིངས་ལས་མ་གཡོས་པར་ལྷུན་སྟུག་པོ་བཀོད་པའི་ཞིང་དུ་རྡོ་རྗེ་དབྱིངས་ཀྱི་དཀྱིལ་འཁོར་རང་སྣང་བར་ཇི་ལྟར་བཀོད་པའི་ཚུལ། སྟོན་པ་ཉིད་རིགས་ལྔར་བཞེངས་པའི་ཐུགས་རང་བྱུང་གི་ཡེ་ཤེས་གཉིས་སུ་མེད་པས་ཆོས་ཐམས་ཅད་ཡེ་ནས་སངས་རྒྱས་པར་ཆེད་དུ་བརྗོད་ཅིང་ཐུགས་རྗེ་གཡོ་བའི་ཚུལ། ཐུགས་རྗེ་རང་བཞིན་ཆོས་ཉིད་ལས་མ་གཡོས་བཞིན་དུ་རྣམ་པས་འཇིག་རྟེན་ན་སྒྲོན་མ་བཀོད་དེ་ཆོས་ཐམས་ཅད་གཏན་ལ་དབབ་པའི་ཚུལ་ལོ། ། དང་པོ་ལ་གསུམ་སྟེ། ཕུན་སུམ་ཚོགས་པའི་གླེང་གཞི་མདོར་བསྟན་པ། དེའི་རང་བཞིན་རྒྱས་པར་བཤད་པ། ཡེ་ཤེས་ཀྱི་རང་སྣང་བཀོད་པར་དོན་བསྡུ་བའོ། ། དང་པོ་ལ་གསུམ་སྟེ། ཕྱི་རྒྱུད་འབྱུང་བ་གླེང་གཞིའི་ཚུལ་དུ་བཤད་པ། ནང་ལྟར་བཀོད་པ་བྱང་ཆུབ་སེམས་སུ་བཤད་པ། གསང་བ་འོད་གསལ་ལྟར་བཤད་པའོ། ། དང་པོ་ནི། ཨེ་ཝཾ་མཱ་ཡཱ་ཞེས་པའི་སྒྲས་གོ་བར་བྱ་སྟེ། ཨེ་ཝཾ་ནི་དབྱིངས་ཀྱི་ཡི་གེ་ཡིན་པས་དེ་ལས་ཡི་གེ་ཀུན་འབྱུང་བའི་ཕྱིར་འོག་ནས་འབྱུང་བའི་ཚུལ་འདི་སྐད་ཅེས་པ་སྣང་བར་བྱེད་དོ། ། མཱ་ཡཱའི་སྒྲ་ལ། རང་བཞིན། སྒྱུ་མ། བདག ། འབྱུང་བ་སོགས་ཡོད་ཀྱང་འདིར་འབྱུང་བ་བཟུང་སྟེ་བཤད་པའི་དུས་ཞེས་པ་ཡིན་ནོ། ། དེ་ལ་འདི་སྐད་འོག་གི་རྒྱུད་རྒྱས་པ་རྣམས་ཏེ་ཆོས་ཕུན་སུམ་ཚོགས་པའོ། ། བཤད་པའི་ཞེས་རྒྱུད་སྡུད་པ་པོ་ཉིད་སྟོན་པ་ཕུན་སུམ་ཚོགས་པར་ཞལ་གྱིས་བཞེས་པ་དང༌། འཁོར་ཕུན་སུམ་ཚོགས་པའང་ཤུགས་ལ་བསྟན་པའོ། ། དུས་ན་ཞེས་པས་དུས་བཞི་མཉམ་པ་ཉིད་ཀྱི་རང་བཞིན་དུས་ཕུན་སུམ་ཚོགས་པ་བསྟན་ལ། དེ་ལྟར་སྟོན་པ་དང༌། ཆོས་དང༌། འཁོར་རྣམས་སྣང་བ་དེའི་ཚེ་གནས་ཀྱང་ཡོད་ངེས་པས་འོག་མིན་ཤུགས་ལ་བསྟན་པའོ། ། གཉིས་པ་ནི། གནས་ཡུལ་གྱི་གསང་བ་དང༌། འཁོར་ལོ་བཞིའི་རྩ་རྣམས་སོ།

། སྟོན་པ་ཡབ་ཡུམ་ནི་དྭངས་མ་དཀར་དམར་དང་ཡེ་ཤེས་ཀྱི་རླུང་ངོ༌། ། འཁོར་དགའ་བ་བཅུ་དྲུག་གི་ཉམས་དང་བཅས་པའོ། ། ཆོས་བདེ་སྟོང་གཉིས་མེད་ཀྱི་ཡེ་ཤེས་སོ། ། དུས་གཙུག་ཏོར་འཁོར་ལོས་བསྒྱུར་བ་བསམ་གྱིས་མི་ཁྱབ་པའི་དུས་ནའོ། ། གསུམ་པ་ནི། གནས་སྙིང་རིན་ཆེན་ཟུར་བརྒྱད་པའི་དབུས་ན་སྲོག་གི་རྩ་མཐིང་ག ། ཤར་ན་ཆུའི་རྩ་དཀར་པོ། ལྷོ་ན་སའི་རྩ་སེར་པོ། ནུབ་ན་མེའི་རྩ་དམར་པོ། བྱང་ན་རླུང་གི་རྩ་ལྗང་གུ་རྣམས་ཀྱི་ནང་ན་ཀུན་རྫོབ་ཀྱི་ཐིག་ལེ་ཉུངས་འབྲུ་ཙམ་རེ་གནས་སོ། ། སྟོན་པ་ནི་རང་བྱུང་གི་ཡེ་ཤེས་འོད་ལྔ་སོ་སོར་མ་འདྲེས་པའི་ཁ་དོག་ལ་ཡེ་ཤེས་ལྔའི་རང་རྩལ་མ་འགག་པར་བཞུགས་པའོ། ། འཁོར་ནི་རྩ་དང་ཐིག་ལེ་དེ་དག་ལས་ལུས་ཀྱི་སྟེང་འོག་ཀུན་ཏུ་ཁྱབ་པའི་རྩ་རྣམས་སོ། ། དུས་ནི་གནས་སྐབས་ལུས་དང་དབང་པོའི་རྟེན་འབྲེལ་ཚང་བ་དང་རང་བཞིན་དུས་གསུམ་འཕོ་འགྱུར་མེད་པས་དུས་བཞི་མཉམ་པ་ཉིད་ཀྱི་དུས་སོ། ། ཆོས་ནི་སྟོང་གསལ་སྤྲོས་པ་དང་བྲལ་བའི་ཡེ་ཤེས་སོ། ། གཉིས་པ་དེ་རྒྱས་པར་བཤད་པ་ལ་གཉིས། སྟོན་པའི་ངོ་བོ་ལོངས་སྤྱོད་རྫོགས་པའི་རང་བཞིན་མདོར་བསྟན་པ་དང༌། དེའི་དབྱེ་བ་རྒྱས་པར་བཤད་པའོ། ། དང་པོ་ནི། ཆོས་སྐུ་ནམ་མཁའ་ལྟ་བུའི་དེ་བཞིན་ཉིད་ལ་མངའ་བརྙེས་པ་དེའི་ཚེ་སྐུ་བཞན་བཞི་ཡང་རྟག་ཏུ་ལྷུན་གྱིས་གྲུབ་ཅིང་ཆོས་སྐུའི་རྗེས་སུ་བྱེད་པ་མཐུན་པས་དེ་བཞིན་གཤེགས་པ་སྐུ་གསུང་ཐུགས་རྒྱན་གྱི་འཁོར་ལོ་ཡོན་ཏན་ཐམས་ཅད་ཡང་དག་པར་རྫོགས་པའི་བདག་ཉིད་ནི་མ་རིག་པའི་གཉིད་ལས་སངས་ཤིང་ཤེས་བྱ་ཐམས་ཅད་ལ་བློ་གྲོས་ཕུན་སུམ་ཚོགས་པ་རྒྱས་པ་བདུད་བཞི་ཡེ་ནས་བཅོམ་པ་སོགས་གོང་དུ་བསྟན་པའི་ཡོན་ཏན་རྣམས་དང་ལྡན་པས་བཅོམ་ལྡན་འདས། གནས་དང་འཁོར་ལ་སོགས་པ་གཞན་ལ་མི་ལྟོས་པར་ཡེ་ཤེས་ཀྱི་རང་སྣང་ཉིད་དུ་ཏིང་ངེ་འཛིན་གྱི་སྒྱུ་མའི་རོལ་པར་ལྷུན་གྱིས་གྲུབ་པས་ལོངས་སྤྱོད་ཆེན་པོ་ཤར་ཕྱོགས་མངོན་པར་དགའ་བ་ལ་སོགས་པ་ཕྱོགས་བཅུ་དང་འདས་པའི་དུས་སུ་བྱུང་བ་ལ་སོགས་པའི་དུས་བཞིའི་དེ་བཞིན་གཤེགས་པ་མི་འཁྲུགས་པ་དང་མར་མེ་མཛད་ལ་སོགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་བདག་ཉིད།

ཆོས་སྐུའི་ཕུན་སུམ་ཚོགས་པ་མ་ལུས་པ་ཐམས་ཅད་ལོངས་སྐུའི་ཕུན་སུམ་ཚོགས་པ་མི་ལུས་པ་ཐམས་ཅད་སྤྲུལ་སྐུའི་ཕུན་སུམ་ཚོགས་པ་ལུས་པ་མེད་པ་ཐམས་ཅད་དང༌། ངོ་བོ་སོ་སོ་མ་ཡིན་ཞིང་དགོངས་པ་ཐ་མི་དད་ཆོས་ཉིད་ལ་དབྱེར་མེད་པའི་རང་བཞིན་ཏེ། ཡེ་ནས་ལྷུན་གྱིས་གྲུབ་ཅིང་འདུ་འབྲལ་མེད་པའི་ཕྱིར་རོ། ། གཉིས་པ་ལ་གསུམ། གནས་དང༌། སྟོན་པ་དང༌། འཁོར་ཕུན་སུམ་ཚོགས་པ་རྒྱས་པར་བཤད་པའོ། ། དང་པོ་ལ་གསུམ། ལོངས་སྤྱོད་རྫོགས་པ་སྐུའི་ཞིང་ཁམས་དང༌། གཞལ་ཡས་ཁང་དང༌། བཀོད་པ་ཕུན་སུམ་ཚོགས་པའོ། ། དང་པོ་ནི་ལྷུན་སྟུག་པོ་བཀོད་པ་སྣང་བ་ཐམས་ཅད་ཀྱི་མཆོག་དེའི་གོང་ན་གཞན་མེད་པས་འོག་མིན་གྱི་གནས་སྟེང་དང་འོག་ལ་སོགས་པའི་ཕྱོགས་བཅུ་མ་ཡིན་པས་མཐའ་དང་དབུས་ཞེས་རིས་སུ་བཞག་ཏུ་མེད་པ་ན། འོག་གཞི་ཡང་རྒྱ་ཁྱོན་གྱི་ཚད་དམིགས་སུ་མེད་པ་མེ་ལོང་ལྟ་བུ་ལ་སོགས་པའི་ཡེ་ཤེས་ཀྱི་རྩལ་མ་འགགས་པས་ཉོན་མོངས་པ་ལྔ་གཅོད་པའི་རྟགས་སུ་འོད་ལྔའི་འཁོར་ལོ་རྩིབ་བཞི་ལྟེ་བ་དང་བཅས་པ་མ་འདྲེས་པར་རང་གསལ་བ་ལ། གཉིས་པ་ནི། ཡེ་ཤེས་ལྔའི་གདངས་ལས་འདོད་དགུ་ལྷུན་གྱིས་གྲུབ་པའི་རིན་པོ་ཆེ་འོད་དང་གཟི་བརྗིད་མཐའ་ཡས་པ་ཉི་མའི་དཀྱིལ་འཁོར་ལྟར་འབར་བའི་ངོ་བོ་ཡོན་ཏན་དང་རྒྱ་ཁྱོན་ལ་སོགས་པ་བློས་དཔག་པར་མི་ནུས་པའི་གཞལ་ཡས་ཁང༌། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་བསམ་གྱིས་མི་ཁྱབ་པ་མངའ་བས་དེའི་རྒྱ་ཆེ་ཆུང་གི་ཚད་ཕྱོགས་བཅུར་མཐར་ཐུག་པ་མེད་པའི་ཕྱིར་ཡོངས་སུ་མ་ཆད་པ་སྟེ་ནམ་མཁའ་དང་མཉམ་པ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང་ཟད་པར་དང་ཟིལ་གནོན་ལ་སོགས་པའི་ཡོན་ཏན་དཔག་ཏུ་མེད་པ་ཡོངས་སུ་རྒྱས་པའི་ཕྱིར་དབྱིབས་གྲུ་བཞིར་གྱུར་པ་མེ་ལོང་ལྟ་བུ་ལ་སོགས་པ་མཐར་ཐུག་པའི་ཡེ་ཤེས་བཞི་སངས་རྒྱས་ཁོ་ནའི་ཆོས་ཡིན་པས་ལྷག་པའི་ཡེ་ཤེས་ཏེ་དེ་དག་ཉིད་མཚོན་པའི་བརྡར་ཕྱོགས་བཞི་ན་ཤེལ་དང་གསེར་དང་པདྨ་རཱ་ག་དང་མར་གད་ལས་གྲུབ་པའི་རིན་པོ་ཆེའི་གློ་འབུར་གྱིས་མཛེས་པ།

ཡེ་ཤེས་ཐམས་ཅད་ཀྱང་ངོ་བོ་གཅིག་པའི་བརྡར་དཀྱིལ་འཁོར་གཅིག་ཏུ་བསྟན་ལ། རྩ་བའི་ཡེ་ཤེས་ལྔ་ལས་དགྱེས་པའི་ཡེ་ཤེས་ལྔ་ལྔ་མཚོན་པའི་ཕྱིར་ཕྱོགས་བཞིའི་གློ་འབུར་གྱི་སྒྲས་ཡེ་ཤེས་ལྔའི་རང་བཞིན་གྱི་རྩིགས་པ་ལྔ་ཡང་ནང་ནས་རིམ་པ་བཞིན་མཐིང་ག་དང༌། ལྗང་གུ་དང༌། དམར་པོ་དང༌། སེར་པོ་དང༌། དཀར་པོ་རྣམས་སྦྲགས་མར་བསྟན་པ་ཡིན་ནོ། ། གཞལ་མེད་ཁང་དེའི་རྩེ་མོ་སྟེ་བུམ་པ་ཟླུམ་པོ་ནི་ཆོས་ཀྱི་དབྱིངས་ཀྱི་ཡེ་ཤེས་མཚོན་པ་སྟེ་སྔར་སྨོན་པ་བཞིན་ཕྱོགས་བཅུ་དུས་བཞིའི་སངས་རྒྱས་ཀྱི་དཀྱིལ་འཁོར་མ་ལུས་པ་ཐམས་ཅད་རང་བཞིན་སོ་སོ་མ་ཡིན་ཞིང་ངོ་བོ་ཉིད་གཅིག་པའི་ཡེ་ཤེས་ཆེན་པོ་དུས་བཞི་ཀུན་ཏུ་འཁྱིལ་བ། ཡེ་ཤེས་རེ་རེ་ལའང་ལྔ་ལྔ་སྟེ་ཡེ་ཤེས་ཉི་ཤུ་རྩ་ལྔ་ནས་དེ་ཡང་ལྔ་ཚན་དུ་ཕྱེ་བས་ཡེ་ཤེས་བསམ་གྱིས་མི་ཁྱབ་པ་མངའ་བའི་བརྡར། ཞིང་དང་གཞལ་ཡས་ཁང་པའི་དབྱིབས་དང་ཁ་དོག་ལ་སོགས་པའི་ཡེ་ཤེས་རིན་པོ་ཆེའི་དབྱིབས་དང་ཁ་དོག་དང་མཐུན་པ་རྩ་བའི་གཞལ་ཡས་ཁང་ནས་ཕྱོགས་བཞི་ལ་སོགས་པ་དག་ཏུ་གཞལ་ཡས་ཁང་གྲངས་མེད་པ་ཐམས་ཅད་ཀྱི་ཁ་དོག་སོ་སོར་གསལ་ཞིང་དེ་དག་གི་དབྱིབས་ཀྱང་དབུས་གྲུ་བཞི་ཤར་ཟླ་གམ་ལ་སོགས་པ་དང་ཁ་དོག་ཀྱང་དཀར་སེར་སོགས་རྣམ་པ་ཐ་དད་པའི་བྱེ་བྲག་དང་བཀོད་པ་བསམ་གྱིས་མི་ཁྱབ་པས་ཁྱད་པར་དུ་གྱུར་པ། ཉན་རང་དང་བྱང་ཆུབ་སེམས་དཔའི་སྣང་བའི་ཡོན་ཏན་ལས་ཁྱད་པར་དུ་སྤགས་པ། དབྱིབས་དང་ཁ་དོག་ལ་སོགས་པའི་ཚད་དཔག་ཏུ་མེད་པ་ཡིན་ནོ། ། གསུམ་པ་ལ་གཉིས། རྒྱན་དང་ཁྲིའི་བཀོད་པ་ཕུན་སུམ་ཚོགས་པའོ། ། དང་པོ་ནི། ངོ་བོ་ཡེ་ཤེས་ལས་གྲུབ་པ་རིན་པོ་ཆེ་སྣ་ཚོགས་ཀྱི་གཟུགས་དང་ཁ་དོག་ཏུ་སྣང་བའི་རང་བཞིན་རྩིགས་པ་ལྔའི་སྟེང་ན་ཕ་གུ་དང་དེའི་སྟེང་མདའ་ཕྱིར་འཕྱར་བའི་ཁ་བད་ཀྱི་གདུང་སྣ་ལས་ཡེ་ཤེས་རིན་པོ་ཆེ་སྣ་ཚོགས་ཀྱི་དྲྭ་བའི་ཕྲེང་བ་དང༌། དེའི་བར་བར་ན་ཉི་ཟླའི་ཚར་དང་དར་གྱི་ལྡ་ལྡི་དང་རྔ་ཡབ་ནོར་བུའི་ཡུ་བ་ཅན་ལ་སོགས་པའི་ཆུན་འཕྱང་དང༌།

རྩེ་མོ་རིན་པོ་ཆེའི་དྲ་མིག་གསེང་མའི་ཤར་བུའི་རྒྱན་གྱི་པུ་ཤུས་མཛེས་པ་དང༌། མི་སྒྲིབ་པ་གསལ་བའི་རྒྱན་ཅན་རབ་ཏུ་འཚེར་ཞིང་ཡིད་དུ་འོང་བ་སྟེ། ཕ་གུ་ནི་ཡེ་ཤེས་འགྱུར་བ་མེད་པའི་བརྡའོ། ། དྲ་ཕྱེད་ནི་སྐུ་གསུམ་འདུ་འབྲལ་མེད་པས་འགྲོ་བའི་དོན་མཛད་པའི་བརྡའོ། ། མདའ་ཡབ་ནི་ཐུགས་རྗེས་འགྲོ་བ་སྒྲོལ་བའི་བརྡའོ། ། པུ་ཤུ་ནི་ཀུན་གྱི་བླ་མར་གྱུར་པས་མཚུངས་པ་མེད་པའི་བརྡའོ། ། གཞན་ཡང་འདོད་ཡོན་གྱི་སྣམ་བུའི་སྟེང་ན་གཞལ་ཡས་ཁང་པའི་ཕྱོགས་བཅུ་ཀུན་ཏུ་ཁྱབ་པར་འདོད་ཡོན་གྱི་ལྷ་མོ་ལྔ་ལྔའི་སྤྲིན་འཕྲོ་བས་ནང་གི་ལྷ་རྣམས་ལ་མཆོད་པ་ནི་ཡིད་དུ་འོང་བའི་གཟུགས་སྣ་ཚོགས་དང༌། སྒྲ་སྣ་ཚོགས་དང༌། དྲི་སྣ་ཚོགས་དང༌། རོ་སྣ་ཚོགས་དང༌། རེག་བྱ་སྣ་ཚོགས་ཀྱིས་ཕྱོགས་བཅུར་སྤྲིན་ཕུང་འཁྲིགས་པ་རང་བྱུང་ལ། འདི་དག་ནི་འདོན་ཡོན་ཐམས་ཅད་རོལ་པའི་རྒྱན་དུ་ཤར་བའི་བརྡའོ། ། ཕྱི་ནང་གི་རྒྱན་ཐམས་ཅད་རག་པར་མ་གྲུབ་ཅིང་དྭངས་བས་གཅིག་གིས་གཅིག་མི་སྒྲིབ་པར་ཕྱི་ནང་ཟང་ཐལ་བར་གསལ་བའི་རྒྱན་ཅན་བཀོད་མཛེས་ཤིང་བྱེ་བྲག་བསམ་གྱིས་མི་ཁྱབ་པར་ལྷབ་ལྷུབ་ཏུ་ཀླུབས་པ་ནི་སེམས་ཀྱི་རང་བཞིན་ཡེ་ནས་འོད་གསལ་ཤིང་ཡོན་ཏན་ཚད་མེད་པར་མཚོན་པའོ། ། དངོས་པོ་དང་མཚན་མར་འཛིན་པའི་སྒྲིབ་པ་ལས་རྣམ་པར་ཐར་པ་སྟོང་པ་ཉིད་དང༌། མཚན་མ་མེད་པ་དང་སྨོན་པ་མེད་པ་དང༌། མངོན་པར་འདུས་མ་བྱས་པ་བཞིའི་སྒོ་ནས་ཀུན་ཏུ་བཟང་པོ་ལྷུན་གྱིས་གྲུབ་པའི་གཞལ་ཡས་ཁང་དེར་འཇུག་པ་མཚོན་པའི་སྒོ་ཁྱུད་ཅན། གཟུགས་ཅན་གཟུགས་ལ་བལྟ་བའི་རྣམ་ཐར་དང༌། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་དང༌། སྡུག་པའི་རྣམ་ཐར་དང༌། ནམ་མཁའ་མཐའ་ཡས་དང་རྣམ་ཤེས་མཐའ་ཡས་དང་ཅི་ཡང་མེད་པ་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་རྣམ་ཐར་དང༌། འགོག་པའི་རྣམ་ཐར་སྟེ་རྣམ་པར་ཐར་པ་བརྒྱད་ཀྱི་ཡོན་ཏན་ཐམས་ཅད་ལྷུན་གྲུབ་ཏུ་རྫོགས་པའི་བརྡར་སྒོ་བཞིའི་ཕྱི་འགྲམ་གཉིས་ན་ཀ་བ་གཉིས་གཉིས་ཏེ་བཞིས་བཏེག་པའི་སྒོ་སྟེང་ན་རྡོ་རྗེའི་གདུང་བཞིའི་སྟེང་རྟ་བབས་བང་རིམ་བཞི་ཉིད་སྣམ་ཕྲན་བརྒྱད་དང་ལྡན་པ་ལ་རིན་པོ་ཆེའི་གདུགས་ཀྱི་རྩ་བར་ཆོས་ཀྱི་འཁོར་ལོ་རི་དྭགས་གཉིས་ཀྱིས་བསྐྱོད་པས་འཁོར་བ་དང༌།

འཕན་དང་རྒྱལ་མཚན་དང༌། ལྷའི་གོས་དང༌། དར་གྱི་ལྡ་ལྡི་དང་ཁ་ཁྱེར་བཞི་བཞི་ལ་བ་དན་ཉེར་བཞི་གསེར་གྱི་དྲིལ་བུ་གཡེར་ཁའི་ཕྲེང་བ་ཁྲོལ་བ་ལ་སོགས་པས་བརྒྱན་ཞིང༌། ། སྤྲོས་པ་དང་བྲལ་བའི་ཡེ་ཤེས་ཀྱི་རང་བཞིན་ཡིན་པས་ཕྱི་དང་ནང་མེད་པ་སངས་རྒྱས་ཀྱི་ཡོན་ཏན་ཐམས་ཅད་དེར་མ་ཆུད་པ་མེད་པས་ཀུན་ཏུ་ཡང་ནང་དུ་གྱུར་པ་ན། གཉིས་པ་ནི། ཐེག་པ་འོག་མས་ཉམ་མི་ང་ཞིང་མི་འཇིགས་པ་བཞི་མཚོན་པའི་ཕྱིར་དབུས་སུ་སེང་གེའི་ཁྲི་དང༌། ཐེག་པ་འོག་མར་མི་ཆུད་པའི་དོན་འདིར་ཤོང་ཞིང་ཐེག་ལ་སྟོབས་བཅུ་མངའ་བའི་བརྡར་ཤར་དུ་གླང་པོ་ཆེའི་ཁྲི་དང༌། གདུལ་བྱ་ཐམས་ཅད་མྱུར་དུ་གྲོལ་བར་བྱེད་ཅིང་རྫུ་འཕྲུལ་གྱི་རྐང་པ་བཞི་ལ་དབང་འབྱོར་བའི་རྟགས་སུ་ལྷོར་ཅང་ཤེས་རྟའི་ཁྲི་དང༌། སྣང་བ་ཐམས་ཅད་དབང་དུ་བྱེད་ཅིང་དབང་བཅུ་མངའ་བའི་བརྡར་ནུབ་ཏུ་རྨ་བྱའི་ཁྲི་དང༌། ཕྲིན་ལས་སྣ་ཚོགས་ཀྱིས་འགྲོ་བ་འདུལ་ཞིང་ཐོགས་པ་མེད་པའི་ཡེ་ཤེས་གསུམ་དང་སོ་སོ་ཡང་དག་པར་རིགས་པ་བཞིས་དོན་མཛད་པའི་བརྡར་བྱང་དུ་ནམ་མཁའ་ལྡིང་སྟེ་ཤང་ཤང་གི་ཁྲི་དང༌། སེམས་ཉིད་ཡེ་ནས་རང་བཞིན་གྱིས་འོད་གསལ་བའི་རང་བཞིན་ཐབས་དང་ཤེས་རབ་གཉིས་སུ་མེད་པ་མཚོན་པའི་ཉི་ཟླའི་དཀྱིལ་འཁོར་དང༌། ཉེས་པའི་སྐྱོན་ཐམས་ཅད་ཀྱིས་གོས་པ་མེད་པ་མཚོནཔའི་སྣ་ཚོགས་པདྨ་སྟེ་དེ་དག་གི་རྒྱུ་འདོད་དགུ་འབྱུང་བའི་རིན་པོ་ཆེའི་རང་བཞིན་གྱི་གདན་ལ་བཞུགས་པའོ། །

དེ་ཡང་ཁྲི་ལྔའི་སྟེང་ན་པདྨ་དང་ཉི་ཟླས་སྤྲས་པ་ནི་གཙོ་བོ་རྣམས་ཀྱི་གདན་ཡིན་ལ་འཁོར་ལ་ནི་སོ་སོའི་གནས་སུ་པདྨ་དང་ཉི་ཟླའི་གདན་རེ་རེའོ། ། གཉིས་པ་སྟོན་པ་ཕུན་ཕུམ་ཚོགས་པ་རྒྱས་པར་བཤད་པ་ལ་གཉིས་ཏེ། གཙོ་བོ་བཞུགས་ཚུལ་དང་ཕྱག་མཚན་ཐུན་མོང་དུ་བསྟན་པ་དང༌། ཡབ་ཡུམ་སོ་སོར་བཤད་པའོ། ། དང་པོ་ནི་སངས་རྒྱས་ཀྱི་རང་བཞིན་འགྲོ་བ་ཐམས་ཅད་ལ་དུས་རྟག་ཏུ་གཟིགས་ཤིང་རྒྱབ་ཀྱིས་མི་ཕྱོགས་པས་སྐུ་མདུན་དང་རྒྱབ་མེད་པ། ཚོམ་བུའི་འཁོར་ཐམས་ཅད་ལ་མདུན་གྱིས་གཟིགས་པས་ཕྱོགས་ཐམས་ཅད་དུ་ཞལ་གྱི་དཀྱིལ་འཁོར་ཐལ་ལེ་བར་གསལ་ཞིང་མཚན་དང་དཔེ་བྱད་དང་ལྡན་པ། དེ་ཡང་ཐུན་མོང་མ་ཡིན་པའི་དབང་དུ་བྱས་ན་དགའ་བ་བཞིའི་ཡེ་ཤེས་བཅུ་དྲུག་གི་རྩ་སེམས་དཔའ་བཅུ་དྲུག་དང༌། དེའི་ཡུལ་ཆོས་དབྱིངས་བཅུ་དྲུག་གི་སེམས་མ་བཅུ་དྲུག་སྟེ་སུམ་ཅུ་རྩ་གཉིས་ནི་མཚན་དང༌། སེམས་དཔའ་བཅུ་དྲུག་པོ་རེ་རེ་ལའང་ཡེ་ཤེས་ལྔའི་རྟགས་རིགས་ལྔ་ལྔའི་དབུ་བརྒྱན་པ་ནི་དཔེ་བྱད་དོ། ། ཡུམ་རྣམས་ལ་དབུ་རྒྱན་མེད་པ་ནི་ཆོས་ཀྱི་དབྱིངས་མཚོན་པའོ། ། དེ་དག་མཚན་དཔེར་འཇོག་པ་ནི་འཁོར་ཕུན་སུམ་ཚོགས་པས་གཙོ་བོའི་རང་བཞིན་ཡང་བཀོད་པ་མཛེས་ཤིང་ཕུན་སུམ་ཚོགས་པ་སྟེ་མེ་ཏོག་གི་ཟེའུ་འབྲུ་དང་འདབ་མས་མེ་ཏོག་གི་བཀོད་པ་མཛེས་པར་བྱེད་པ་བཞིན་ནོ། ། ཐུན་མོང་བ་ནི་ཕྱག་ཞབས་འཁོར་ལོས་མཚན་པ་ལ་སོགས་པ་སུམ་ཅུ་རྩ་གཉིས་མཚན་དང༌། སེན་མོ་ཟངས་ཀྱི་མདོག་ལྟ་བུ་ལ་སོགས་པ་བརྒྱད་ཅུ་ནི་དཔེ་བྱད་དོ། ། ནམ་མཁའི་ཁམས་དང་གདུལ་བྱའི་འཇིག་རྟེན་བསམ་གྱིས་མི་ཁྱབ་པ་ཐམས་ཅད་དུ། ལྷུན་གྱིས་གྲུབ་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་སྣ་ཚོགས་པར་ཀུན་ཏུ་སྣང་བའོ། ། ཇི་ལྟར་སྣང་ན་ཆོས་ཀྱི་དབྱིངས་སྤྲོས་པ་དང་བྲལ་བའི་ཞིང་ཁམས་སུ་སྐུ་མི་ཟད་པ་རྒྱན་གྱི་འཁོར་ལོ་ཆོས་སྐུ་ཀུན་བཟང་ཡབ་ཡུམ་ཞལ་ཕྱག་གི་མཚན་མ་ལས་འདས་པ། གསུང་མི་ཟད་པ་བརྗོད་དུ་མེད་པ་དང་མཉན་དུ་མེད་པ་དང་ངོ་བོ་ཉིད་མེད་པ།

ཐུགས་མི་ཟད་པ་གཏན་དུ་སྤྲོས་པ་ཐམས་ཅད་ཞི་ཞིང་རྒྱ་ཆད་དང་ཕྱོགས་ལྷུང་མེད་པའོ། ། ནམ་མཁའི་ཁམས་ཀྱི་མཐའ་ཀླས་པ་རང་སྣང་ལྷུན་སྟུག་པོ་བཀོད་པའི་ཞིང་དུ་ནི། སྐུ་མི་ཟད་པ་ལོངས་སྤྱོད་པའི་སྐུ་མཚན་དང་དཔེ་བྱད་ཀྱིས་བརྒྱན་པ། གསུང་མི་ཟད་པ་ཞལ་གྱི་དཀྱིལ་འཁོར་ལས་འོད་ཟེར་འཕྲོས་པས་བརྗོད་བྱའི་དོན་སྟོན་པ། ཐུགས་མི་ཟད་པ་ཡེ་ཤེས་ལྔའི་མཚན་ཉིད་དུ་བཞུགས་པའོ། ། ཕྱོགས་བཅུའི་འཇིག་རྟེན་འགྲོ་བ་དྲུག་གི་གདུལ་ཞིང་ནམ་མཁའི་མཐའ་དང་མཉམ་པ་རྣམས་སུ་ནི། སྐུ་མི་ཟད་པ་གང་ལ་གང་གིས་འདུལ་བ་སངས་རྒྱས་དང་བྱང་ཆུབ་སེམས་དཔའ་དང༌། ཉན་ཐོས་དང་རང་སངས་རྒྱས་དང་སོ་སོ་སྐྱེ་བོ་དང་ལྷ་དང་ཀླུ་ལ་སོགས་པ་སྣ་ཚོགས་དང༌། པདྨ་དང་དཔག་བསམ་གྱི་ཤིང་དང་གྲུ་གཟིངས་དང་གྲོང་དང་སྐྱེད་མོས་ཚལ་ལ་སོགས་པ་སེམས་ཅན་ལ་ཕན་བདེ་འབྱུང་བ་དེ་དང་དེའི་གཟུགས་ཚད་མེད་པ་དང༌། གསུང་མི་ཟད་པ་འགྲོ་བ་སོ་སོའི་སྐད་དང༌། པདྨ་དང་དཔག་བསམ་གྱི་ཤིང་ལ་སོགས་པ་ལས་ཆོས་ཀྱི་གསུང་སྣ་ཚོགས་པར་སྒྲོགས་པ་དང༌། ཐུགས་མི་ཟད་པ་ཇི་ལྟ་བ་ཇི་སྙེད་པ་མཁྱེན་པས་འགྲོ་བའི་དོན་མཛད་པར་སྣང་བའོ། ། དེའང་སངས་རྒྱས་རྣམས་རྣམ་པར་འཕྲུལ་པ་བསམ་གྱིས་མི་ཁྱབ་པས་དོན་མཛད་པ་ཡིན་པས་འདི་དང་འདིའོ་ཞེས་བློས་བསམ་པར་ནུས་པ་མ་ཡིན་ནོ། ། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཀྱི་རང་བཞིན་མཚོན་པའི་ཞབས་གཉིས་སྲིད་ཞིའི་མཐའ་ལ་མི་གནས་པའི་བརྡ་རྟགས་སུ་མཉམ་པའི་རང་བཞིན་ཉོན་མོངས་པ་མཐའ་དག་བརྟུལ་ཅིང་ཡེ་ཤེས་ཆེན་པོའི་ངོ་བོར་ཞུགས་པ་ཉིད་ཀྱི་བརྡར་རྡོ་རྗེའི་དཀྱིལ་མོ་ཀྲུང་དུ་བཞུགས་པ། ཡེ་ཤེས་ལྔ་དབྱིངས་རྣམ་པར་དག་པའི་ཡེ་ཤེས་དང་དྲུག་གི་ཕྱག་སྐུ་གསུང་ཐུགས་ཡོན་ཏན་ཕྲིན་ལས་གཉིས་སུ་མེད་པའི་ཡེ་ཤེས་ལས་དགོས་འདོད་ཐམས་ཅད་འབྱུང་བས་རིན་པོ་ཆེའི་རང་བཞིན་རྡོ་རྗེ་ལ་སོགས་པའི་ཕྱག་རྒྱ་དྲུག་ལ་འོད་ཟེར་མུ་མེད་པ་འབར་བ་ཅན་ནི་སེར་སྣ་དང་འཆལ་ཁྲིམས་དང་ཁོང་ཁྲོ་དང་ལེ་ལོ་དང་རྣམ་པར་གཡེང་བ་དང་ཤེས་རབ་འཆལ་བ་དང་དྲུག་འཇོམས་པའི་བརྡའོ།

། དེའང་རྡོ་རྗེ་དང་རིན་པོ་ཆེ་དང་འཁོར་ལོ་དང་པདྨ་དང་རྒྱ་གྲམ་དང་དྲིལ་བུ་སྟེ་རིགས་སོ་སོའི་རྩ་ཕྱག་གཉིས་ཀྱི་གཡས་ཐམས་ཅད་རང་རང་གི་ཕྱག་མཚན་གཡོན་ཐམས་ཅད་དྲིལ་བུ་སྟེ་ཐུགས་ཀར་བསྣོལ་ནས་འཛིན་པ་དང་གཞན་རྣམས་སོ་སོར་བརྐྱང་པའོ། ། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་བསམ་གྱིས་མི་ཁྱབ་པའི་མཚོན་བྱེད་དུ་དབུ་གསུམ་དང་ལྡན་པ་སྟེ་དེ་ཡང་གཙོ་བོའི་རྩ་ཞལ་མཐིང་གཡས་དཀར་གཡོན་དམར། མི་བསྐྱོད་པའི་རྩ་ཞལ་དཀར་པོ་གཡས་མཐིང་གཡོན་དམར། རིན་འབྱུང་གི་རྩ་ཞལ་སེར་པོ་གཡས་དཀར་གཡོན་དམར། འོད་དཔག་མེད་ཀྱི་རྩ་ཞལ་དམར་པོ་གཡས་དཀར་གཡོན་མཐིང༌། དོན་གྲུབ་ཀྱི་རྩ་ཞལ་ལྗང་གུ་གཡས་དཀར་གཡོན་དམར་རོ། ། གཉིས་པ་ལ་གཉིས། དབྱིངས་ངོ་བོ་ཉིད་ཀྱི་གཙོ་བོ་དང༌། རང་བཞིན་ཐ་མི་དད་པའི་འཁོར་རོ། ། དང་པོ་ནི། བཅོམ་ལྡན་འདས་དེ་བཞིན་གཤེགས་པ་རྣམ་པར་ཤེས་པའི་རྒྱལ་པོ་རྣམ་པར་སྣང་མཛད་དང༌། དེ་བཞིན་གཤེགས་པ་གཟུགས་ཀྱི་རྒྱལ་པོ་མི་བསྐྱོད་པ་དང༌། དེ་བཞིན་གཤེགས་པ་ཚོར་བའི་རྒྱལ་པོ་རིན་ཆེན་འབྱུང་ལྡན་དང༌། དེ་བཞིན་གཤེགས་པ་འདུ་ཤེས་ཀྱི་རྒྱལ་པོ་སྣང་བ་མཐའ་ཡས་དང༌། དེ་བཞིན་གཤེགས་པ་འདུ་བྱེད་ཀྱི་རྒྱལ་པོ་དོན་ཡོད་གྲུབ་པ་དང་ལྔའོ། ། དེ་དག་ཀུན་ཀྱང་མེ་ལོང་ལྟ་བུའི་ཡེ་ཤེས་འགྱུར་བ་མེད་པས་རྣམ་པར་སྣང་མཛད་མཐིང་ག་དང༌། ཆོས་ཀྱི་དབྱིངས་ཀྱི་ཡེ་ཤེས་དྲི་མ་ཐམས་དང་བྲལ་བས་མི་བསྐྱོད་པ་དཀར་པོ་དང༌། མཉམ་པ་ཉིད་ཀྱི་ཡེ་ཤེས་ཆེ་བའི་ཡོན་ཏན་དུ་མ་དང་ལྡན་པས་རིན་ཆེན་འབྱུང་ལྡན་སེར་པོ་དང༌། སོ་སོར་རྟོག་པའི་ཡེ་ཤེས་འགྲོ་བའི་དོན་ལ་རྗེས་སུ་ཆགས་པས་འོད་དཔག་མེད་ལེ་བརྒན་དང༌། བྱ་བ་གྲུབ་པའི་ཡེ་ཤེས་ཀྱིས་སེམས་ཅན་གྱི་དོན་སྣ་ཚོགས་སུ་མཛད་པས་དོན་ཡོད་གྲུབ་པ་ལྗང་གུའི་མདོག་ཏུ་གསལ་ཞིང་འོད་འཚེར་བ་ནི་རིགས་ལྔ་ཀའི་རང་བཞིན་དྭངས་ལ་བཀྲག་དང་གཟི་བརྗིད་ཆེ་བའོ། ། དེ་དག་གི་ཡུམ་ནི་ལོངས་སྤྱོད་པར་བྱ་བའི་གཞི་དང་གཙོ་བོའི་ཡུམ་དུ་གྱུར་པ་དང་ཡོན་ཏན་གྱི་ཆོ་རིགས་བཙུན་པས་བཙུན་མོ་གཞན་ལས་ཁྱད་པར་དུ་འཕགས་པས་དམ་པ་ནམ་མཁའི་རང་བཞིན་ནི་ཆོས་ཉིད་ཡངས་ཤིང་ཡོན་ཏན་གྱི་གོ་འབྱེད་པ་ལ་མི་སྒྲིབ་པས་གསལ་བར་བྱེད་པའི་ཕྱིར་སྣང་བའི་དབྱིངས་ནམ་མཁའ་དབྱིངས་ཀྱི་དབང་ཕྱུག་མ་དང༌།

ས་ནི་བརྟན་ཞིང་རྟེན་དུ་གྱུར་པ་བཞིན་དུ་ངོ་བོ་མི་འགྱུར་ཞིང་ཡོན་ཏན་གྱི་རྟེན་བྱེད་པས་སྲ་བའི་དབྱིངས་སངས་རྒྱས་སྤྱན་མ་དང༌། ཆུ་ནི་གཤེར་ལ་སྐྱེ་བོའི་གསོས་སུ་གྱུར་པ་ལྟར་འགྲོ་བའི་རྒྱུད་རླན་པར་བྱེད་པས་གཉེན་པའི་དབྱིངས་མཱ་མ་ཀཱི་དང༌། མེ་ནི་བསྲེག་ཅིང་སྣང་བ་ལྟར་ཉོན་མོངས་པ་བསྲེག་ཅིང་ཤེས་བྱ་ཐམས་ཅད་གསལ་བར་བྱེད་པས་དྲོ་བའི་དབྱིངས་གོས་དཀར་མོ་དང༌། རླུང་ནི་བསྐྱོད་པ་དང་འདེགས་པའི་བྱ་བ་བྱེད་པ་ལྟར་འགྲོ་བའི་དོན་ལ་ཐོགས་པ་མེད་ཅིང་ཉེ་བར་འཚོ་བའི་གཞིར་གྱུར་པས་བསྐྱོད་པའི་དབྱིངས་དམ་ཚིག་སྒྲོལ་མ་དང་དེ་ལ་སོགས་པ་རིགས་ཀྱི་བཙུན་མོའི་ཚོགས་ཐམས་ཅད་དང་ཐབས་དང་ཤེས་རབ་གཉིས་སུ་མེད་པར་གྱུར་ནས་ཆོས་ཀྱི་དབྱིངས་ཀུན་ཏུ་མཐའ་ཡས་པར་ལོངས་སྤྱོད་རྫོགས་པའི་སྐུའི་སྣང་བས་ཁྱབ་པ་ནི། འདི་ལྟ་སྟེ། དཔེར་ན་ཏིལ་གྱི་གོང་བུ་ཁ་ཕྱེ་བ་བཞིན་དུ་གོ་འཚམས་མེད་པར་སྐུ་དང་ཡེ་ཤེས་ཀྱི་དཀྱིལ་འཁོར་གྱིས་གོང་ནས་ཐམས་ཅད་ཀུན་ཏུ་ཁྱབ་པར་བཞུགས་སོ། ། གཉིས་པ་རང་བཞིན་གྱི་འཁོར་དངོས་ནི་གོང་དུ་བཤད་པས་དེ་དང་འབྲེལ་བའི་ཐུགས་རྗེའི་འཁོར་ལ་གསུམ་སྟེ། ནང་གི་སེམས་དཔའ་ཡབ་ཡུམ། ཕྱིའི་སེམས་དཔའ་ཡབ་ཡུམ། སྒོ་བ་ཡབ་ཡུམ་མོ། ། དང་པོ་ལ་གཉིས་ལས། དང་པོ་ཡབ་བཞི་ནི། གཙོ་བོ་རིགས་ལྔའི་རང་བཞིན་བཤད་པ། དེ་ནས་སེམས་དཔའི་འཁོར་བཤད་པ་ནི་སྟོན་པ་ཉིད་ཀྱང་བྱང་ཆུབ་ཆེན་པོ་ཡིན་པ་བཞིན་དུ་རང་སྣང་བའི་ཐུགས་རྗེའི་ངང་ལས་ཤར་བའི་འཁོར་རྣམས་ཀྱང་དེ་ལྟར་ཡིན་པས་བྱང་ཆུབ་ཆེན་པོ་དབྱིངས་དང་ཡེ་ཤེས་སྣང་བ་དང་སྟོང་པ་གཉིས་སུ་མེད་ཅིང་འཇིག་འབྲལ་མེད་པས་རྡོ་རྗེ་མཐོང་བ་སྟེ་སའི་སྙིང་པོ་དང༌། བྱང་ཆུབ་ཆེན་པོ་རྡོ་རྗེ་ཐོས་པ་སྟེ་ཕྱག་ན་རྡོ་རྗེ་དང༌། བྱང་ཆུབ་ཆེན་པོ་རྡོ་རྗེ་སྣོམ་པ་སྟེ་ནམ་མཁའི་སྙིང་པོ་དང༌། བྱང་ཆུབ་ཆེན་པོ་རྡོ་རྗེ་མྱོང་བ་སྟེ་སྤྱན་རས་གཟིགས་དང༌། དེ་དག་ཀྱང་མཐོང་སོགས་ཐ་མལ་དག་ལས་ཁྱད་པར་དུ་གྱུར་པའི་སངས་རྒྱས་ཀྱི་ཡེ་ཤེས་ཡུལ་ཐམས་ཅད་ལ་འཇུག་ཅིང་ཐམས་ཅད་ཀྱང་རོ་གཅིག་ཏུ་མཁྱེན་པའི་བརྡར་སྣང་བའོ།

། གཉིས་པ་དེ་དག་གི་ཡུམ་བཞི་ནི་རིམ་པ་བཞིན་བཙུན་མོ་མཐོང་བར་བྱ་བ་ཡེ་ཤེས་ཀྱི་སྣང་བའི་ཡུལ་གཟུགས་ཏེ་སྒེག་མོ་དང༌། མཉན་པར་བྱ་བ་ཕྲེང་བ་མ་དང༌། སྣམ་པར་བྱ་བ་གླུ་དབྱངས་མ་དང༌། མྱོང་བར་བྱ་བའི་རང་བཞིན་གར་མའི་ཚོགས་དང༌། གཉིས་པ་ཕྱིའི་སེམས་དཔའ་ཡབ་ཡུམ་ལ་གཉིས་ལས། དང་པོ་ཡབ་བཞི་ནི། བྱང་ཆུབ་ཆེན་པོ་རྡོ་རྗེ་མཐོང་བྱེད་དེ་བྱམས་པ་དང༌། བྱང་ཆུབ་ཆེན་པོ་རྡོ་རྗེ་ཐོས་བྱེད་དེ་སྒྲིབ་པ་རྣམ་སེལ་དང༌། བྱང་ཆུབ་ཆེན་པོ་རྡོ་རྗེ་སྣོམ་བྱེད་དེ་ཀུན་ཏུ་བཟང་པོ་དང༌། བྱང་ཆུབ་ཆེན་པོ་རྡོ་རྗེ་མྱོང་བྱེད་དེ་འཇམ་དཔལ་དང༌། འདི་དག་ཀྱང་ཐ་མལ་གྱི་དབང་པོ་ལས་ཁྱད་པར་དུ་འཕགས་པ་སངས་རྒྱས་ཀྱི་སྤྱན་སོགས་སྒྲིབ་པ་མེད་པས་ཡུལ་ཀུན་ལ་འཇུག་པའི་རྟེན་བྱེད་པའི་མཚོན་བྱེད་དུ་སྣང་བ་ཡིན་ནོ། ། གཉིས་པ་དེ་དག་གི་ཡུམ་བཞི་ནི་རིམ་པ་བཞིན་བཙུན་མོ་འདས་པ་སྟེ་བདུག་སྤོས་མར་སྣང་བ་དང༌། ད་ལྟར་སྟེ་མེ་ཏོག་མར་སྣང་བ་དང༌། མ་བྱུང་བ་སྟེ་སྣང་གསལ་མར་སྣང་བ་དང༌། འབྱུང་བར་མ་ངེས་པའི་རང་བཞིན་དྲི་ཆབ་མར་སྣང་བའི་ཚོགས་དང༌། གསུམ་པ་སྒོ་བ་ཡབ་ཡུམ་ལ་གཉིས་ལས། དང་པོ་ཡབ་བཞི་ནི། འཇོམས་པ་སྟེ་ཐབས་དང་ཆེན་པོ་སྟེ་ཤེས་རབ་ཀྱི་རང་བཞིན་རྡོ་རྗེ་རེག་པ་བདུད་རྩི་འཁྱིལ་བ་དང༌། འཇོམས་པ་ཆེན་པོ་རྡོ་རྗེ་རེག་བྱེད་རྟ་མཆོག་རོལ་པ་དང༌། འཇོམས་པ་ཆེན་པོ་རྡོ་རྗེ་རེག་བྱ་སྟོབས་པོ་ཆེ་དང༌། འཇོམས་པ་ཆེན་པོ་རྡོ་རྗེ་རེག་ཤེས་གཤིན་རྗེ་གཤེད་དང་བཞི་སྟེ་སངས་རྒྱས་ཀྱི་ཡེ་ཤེས་སྒྲིབ་པ་མེད་པ་དོན་གྱི་སྤྱི་འཛིན་པ་ལ་མི་ལྟོས་པར་མངོན་སུམ་དུ་གྱུར་ཅིང་ཆགས་སྡང་ཐམས་ཅད་དང་བྲལ་བའི་མཚོན་བྱེད་དུ་ཁྲོ་བོ་བཞི་སྒོ་བར་ཡེ་ཤེས་ཀྱི་རྩལ་ལས་རང་སྣང་ཞིང་དེ་ཡང་སྐྱེ་འཇིག་མེད་པ་དང༌། བརྗོད་དུ་མེད་པ་དང༌། རིག་བྱེད་མེད་པ་དང༌། རྣམ་པ་མེད་པར་རྟོགས་པའི་ཡེ་ཤེས་བཞིའོ། ། གཉིས་པ་དེ་དག་གི་ཡུམ་བཞི་ནི།

བཙུན་མོ་རྟག་པར་མ་ཡིན་པ་སྟེ་ལྕགས་ཀྱུ་མ་དང༌། ཆད་པར་མ་ཡིན་པ་སྟེ་ཞགས་པ་མ་དང༌། བདག་ཏུ་མ་ཡིན་པ་སྟེ་ལྕགས་སྒྲོགས་མ་དང༌། མཚན་མར་མ་ཡིན་པ་སྟེ་དྲིལ་བུ་མའོ། ། དེ་དག་ཀྱང་ངོ་བོ་ཕྱིན་ཅི་ལོག་བཞི་སྤངས་ཤིང་རྣམ་པ་ཚད་མེད་པ་བཞི་དང་བསྡུ་བའི་དངོས་པོ་བཞིས་འགྲོ་བའི་དོན་མཛད་པའི་བརྡ་རྟགས་སུ་ཤར་བའོ། ། དེ་ལྟར་རྩ་བའི་དཀྱིལ་འཁོར་ཡབ་ཡུམ་དང༌། སེམས་དཔའ་སེམས་མ་དང་སྒོ་བ་ཡབ་ཡུམ་ལ་སོགས་པ། དབུས་སུ་སྣང་བ་བཞིན་དུ་ཕྱོགས་བཞིར་རིགས་བཞིའི་དཀྱིལ་འཁོར་རང་རང་གི་ཚོམ་བུའི་འཁོར་འབུམ་ཕྲག་དུ་མས་བསྐོར་བ་ལྷའི་བཀོད་ཚུལ་གྱི་མང་ཉུང་དང་རྣམ་པ་རྩ་བའི་དཀྱིལ་འཁོར་དེ་ལྟ་བུའི་ཚོགས་ནམ་མཁའི་དབྱིངས་ཀུན་ཁྱབ་པ་བརྗོད་ཀྱིས་མི་ལང་བ་རྣམས་དང་གཉིས་སུ་མེད་པར་བཞུགས་སོ། ། གསུམ་པ་ཡེ་ཤེས་ཀྱི་རང་སྣང་བཀོད་པས་དོན་བསྡུ་བ་ལ་གཉིས་ཏེ། གང་བཀོད་པའི་ངོ་བོ་དང༌། ཇི་ལྟར་བཀོད་པའི་ཚུལ་ལོ། ། དང་པོ་ནི། གླེང་གཞིའི་བཀོད་པ་རྒྱ་ཆེར་སྣང་བར་མཛད་པ་དེ་ནས་དེ་བཞིན་གཤེགས་པ་ཡབ་རྣམས་ཡུམ་བཙུན་མོའི་ཚོགས་དང་རང་བཞིན་གཉིས་སུ་མེད་པའི་ངོ་བོ་གཞན་གྱི་སྤྱོད་ཡུལ་དུ་མ་གྱུར་པས་གསང་བའི་དཀྱིལ་འཁོར་རང་སྣང་བ་དེ་དག་ཉིད་ཀྱི་གསང་བ་ཆེན་པོ་འདི་ཉིད་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་རྡོ་རྗེ་ལས་རིགས་ལྔའི་དཀྱིལ་འཁོར་རང་སྣང་བའི་དོན་སྟོན་པའི་རྡོ་རྗེ་གསང་བའི་ཚིག་འདི་དག་དགོངས་པ་རང་ཤར་དུ་སྒྲ་ཚིག་ལ་མ་ལྟོས་པར་རང་ཕྱུང་ངོ༌། ། གཉིས་པ་ལ་གསུམ་སྟེ། རང་སྣང་གི་དཀྱིལ་འཁོར་དེ་ཉིད་གང་གི་ངང་ལས་བཀོད་པ། ཚུལ་ཇི་ལྟར་སྣང་བ། དེ་ཉིད་གང་གི་བཞུགས་གནས་ཡིན་པར་ངོས་བཟུང་བའོ། ། དང་པོ་ནི། ཆོས་སྐུ་སྐྱེ་བ་མེད་པའི་དབྱིངས་ལ་ངོ་མཚར་བའི་ཚིག་ཨེ་ལོངས་སྐུ་འགག་མེད་ཀྱི་སྣང་བ་ལ་ངོ་མཚར་བས་ཨེ་མ་ནམ་མཁའི་དབྱིངས་དང་མཉམ་པར་སྣ་ཚོགས་སུ་རང་སྣང་བས་ཨེ་མ་ཧོ། ། ཆོས་སྐུ་དེ་བཞིན་ཉིད་ཀྱི་དབྱིང་ཉིད་ལ་དབང་བསྒྱུར་ལོངས་སྐུ་ཡེ་ཤེས་ལྔའི་དཀྱིལ་འཁོར་ལྷུན་གྱིས་གྲུབ་པ་ནི་སྟོན་པ་ཉིད་ཀྱི་བསམ་གྱིས་མི་ཁྱབ་པའི་ཐུགས་རྗེའི་ངང་ལས་བྱུང་བའོ།

། གཉིས་པ་ནི། དེ་ལྟ་བུའི་ཞིང་ཁམས་ལྷུན་སྟུག་པོ་བཀོད་པར་དེ་བཞིན་གཤེགས་པ་ཉིད་ལ་རང་སྣང་བ་ཉིད་དེ་སངས་རྒྱས་ཀྱི་ཏིང་ངེ་འཛིན་རྣམ་པར་དག་པའི་གཟུགས་བསྙན་ཡེ་ཤེས་ཀྱི་སྒྱུ་མ་རང་བཞིན་གྱིས་རྣམ་པར་དག་པའི་ངོ་བོར་གསལ་ཞིང་སྣང་བ་ནི་ཞེས་སོ། ། གསུམ་པ་ནི། སངས་རྒྱས་ཀྱི་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་རྣམས་ཉེས་པའི་སྐྱོན་ཅུང་ཟད་ཙམ་གྱིའང་སེལ་མེད་པ་ཡི་བདག་ཉིད་ཡོན་ཏན་ཕུན་སུམ་ཚོགས་པ་ཡིད་བཞིན་རིན་པོ་ཆེ། བསམ་གྱིས་མི་ཁྱབ་པའི་མངའ་ཐང་ཆེན་པོ་མི་ཟད་པར་ལྡན་པ་ཡེ་ཤེས་རྒྱན་གྱི་འཁོར་ལོ་མངའ་བའི་རང་བཞིན་རྡོ་རྗེ་མཆོག་གི་ངོ་བོ་འདུ་འབྲལ་མེད་པ་དང་ལོངས་སྤྱོད་རྫོགས་པ་སྐུའི་གནས་ཉིད་དོ། ཞེས་སྐུ་གསུང་ཐུགས་ཀྱི་རྡོ་རྗེ་གསང་བའི་ཚིག་ཏུའོ། གསང་བའི་སྙིང་པོ་དེ་ཁོ་ན་ཉིད་ངེས་པ་ལས་རྒྱུད་འབྱུང་བའི་ལོ་རྒྱུས་དང་ངེས་པ་སྦྱིན་པ་དང་གཞིར་གྱུར་པའི་གླེང་གཞིའི་ལེའུ་སྟེ་དང་པོའོ།། ། །གཉིས་པ་སྟོན་པ་ཉིད་རིགས་ལྔར་བཞེངས་པའི་ཐུགས་རང་བྱུང་གི་ཡེ་ཤེས་གཉིས་སུ་མེད་པས་ཆོས་ཐམས་ཅད་ཡེ་ནས་སངས་རྒྱས་པར་ཆེད་དུ་བརྗོད་ཅིང་ཐུགས་རྗེ་གཡོ་བའི་ཚུལ་བསྟན་པ་ལ་གཉིས་ཏེ། དོན་གྱི་དགོངས་པ་གླེང་བསླང་བ་དང༌། དེ་མ་རྟོགས་པའི་སེམས་ཅན་ལ་ཐུགས་རྗེ་གཡོ་བའི་ཚུལ་བསྟན་པའོ། ། དང་པོ་ལ་གསུམ། ཡབ་ཀྱི་དགོངས་པ་གླེང་བསླང་བ། ཡུམ་གྱི་དགོངས་པ་གླེང་བསླང་བ། གཉིས་སུ་མེད་པའི་དགོངས་པ་གླེང་བསླང་བའོ། ། དང་པོ་ལ་གཉིས། དགོངས་པ་གླེང་བསླང་བ་ལ་འཇུག་པའི་རྒྱུ་དང༌། གླེང་བསླང་བ་དངོས་སོ། དང་པོ་ནི། གླེང་གཞི་རྣམ་པར་བཀོད་པ་དེ་ནས་བཅོམ་ལྡན་འདས་རིགས་ཀྱི་གཙོ་བོའི་ཐུགས་རང་བྱུང་གི་ཡེ་ཤེས་ཡུལ་འབྱེད་པར་བྱེད་པ་པོ་གཉིས་སུ་མེད་པའི་ཚུལ་རྡོ་རྗེ་ཡིད་ཡུལ་དུ་མ་ལ་འཇུག་པས་ཀུན་ཏུ་ངོ་བོ་དབྱིངས་ལས་མ་གཡོས་པས་བཟང་པོ། ཕྱོགས་བཅུ་དུས་བཞིའི་སངས་རྒྱས་ཐམས་ཅད་ཀྱི་དགོངས་པ་མ་ལུས་པ་འདུས་པའི་རང་བཞིན་གྱི་སྐུ་གསུམ་འདུ་འབྲལ་མེད་པའི་ཚུལ་དུས་གསུམ་འཕོ་འགྱུར་མེད་པའི་རྡོ་རྗེས།

ཡུལ་རྣམས་ཆོས་ཉིད་ཀྱི་རང་བཞིན་ཡིན་པས་བཙུན་མོ་གཏན་ལ་དབབ་པར་བྱ་བ་མོ་སྣང་སྲིད་ཀྱི་ཆོས་ཀུན་ཏུ་སྟེ་ཐམས་ཅད་ཀྱང་ཡེ་ནས་དག་པས་བཟང་མོ་ལ་རྣམ་པར་འབྱེད་པའི་བློ་འཇུག་པར་གྱུར་ཏོ། ། བློ་ཞུགས་པས་ཕྱོགས་བཅུ་དུས་བཞིའི་དེ་བཞིན་གཤེགས་པ་མ་ལུས་པ་ཐམས་ཅད་དུ་ཐུགས་རང་བྱུང་གི་ཡེ་ཤེས་ཀུན་ཏུ་བཟང་པོ་གཅིག་གི་རང་བཞིན་དུ་ངོ་བོ་དབྱེར་མེད་པས་ཉིད་ལས་གཞན་པའི་ཆོས་མ་གཟིགས་ནས་དེ་བཞིན་གཤེགས་པ་ཉིད། དེ་བཞིན་གཤེགས་པ་ཉིད་ལ་ཆེད་དུ་བརྗོད་པ་འདི་སྐད་དུ་བརྗོད་དོ། །

གཉིས་པ་ནི། ཆོས་ཐམས་ཅད་གདོད་ནས་སངས་རྒྱས་པའི་རང་བཞིན་ལ་ངོ་མཚར་བའི་ཚུལ་གྱིས་ཨེ་མ་ཧོ། ཇི་ལྟར་ན་སངས་རྒྱས་དང་སེམས་ཅན་ཐམས་ཅད་ཀྱི་རང་བཞིན་ཡེ་ནས་སྐྱེ་བ་མེད་པར་སངས་རྒྱས་པས་སྐུ་གསུང་ཐུགས་དབྱེར་མི་ཕྱེད་པའི་རྡོ་རྗེ་དེ་ཉིད་ཆོས་ཅན་སྣ་ཚོགས་འགགས་མེད་དུ་སྣང་བས་ཕུང་པོ་སྟེ་དེའི་ཡན་ལག་རྣམ་པར་ཤེས་པའི་ཕུང་པོ་ལ་སོགས་པ་རྣམས་ནི། རྣམ་པར་སྣང་མཛད་ལ་སོགས་པ་རྫོགས་པའི་སངས་རྒྱས་ལྔ་རུ་གྲགས། དེ་བཞིན་དུ་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་པོ་རྣམས་ཀྱི་བྱེ་བྲག་མང་པོ་ཀུན་ཀྱང༌། བྱང་ཆུབ་སེམས་དཔའི་དཀྱིལ་འཁོར་ཉིད་དུ་ཡེ་ནས་གནས་སོ། ། འབྱུང་བ་ལྔ་ཡང་ཡུམ་ལྔའི་ངོ་བོར་ཡེ་ནས་སངས་རྒྱས་པ་སྟེ་ས་ཆུ་གཉིས་ནི་སངས་རྒྱས་སྤྱན་དང་མཱ་མ་ཀཱི། མེ་རླུང་གཉིས་ནི། གོས་དཀར་མོ་དང་དམ་ཚིག་སྒྲོལ་མ་སྟེ། ནམ་མཁའ་ནི་དབྱིངས་ཀྱི་དབང་ཕྱུག་མའོ། ། དེ་ལྟར་ཕྱི་ནང་གི་འབྱུང་བ་དང་རྟོག་ཚོགས་ཀྱིས་བསྡུས་པའི་འདོད་པ་དང་གཟུགས་དང་གཟུགས་མེད་པའི་སྲིད་པ་གསུམ་གྱི་ངོ་བོ་མ་དག་པ་ལྟར་སྣང་བ་དེ་རྣམས་ཀྱང་ཡེ་ནས་སངས་རྒྱས་ཀྱི་རང་བཞིན་དུ་གནས་ཤིང༌། འཁོར་བའི་ཆོས་ཐམས་ཅད་དང་མྱ་ངན་ལས་འདས་པའི་ཆོས་མ་ལུས་པ་སྣང་ཞིང་སྲིད་པའི་ཆོས་སོ་ཅོག་ཐམས་ཅད། སངས་རྒྱས་ཉིད་ལས་གཞན་མ་ཡིན་ཏེ། སངས་རྒྱས་ཉིད་ལས་གཞན་པའི་མ་དག་པའི་ཆོས་ཤིག ། སངས་རྒྱས་ཉིད་ཀྱིས་ཀྱང་རྡུལ་ཙམ་ཡང་མི་བརྙེས་སོ་ཏེ་མི་རྙེད་དོ། ། ཞེས་བརྗོད་པས་དེ་བཞིན་གཤེགས་པ་བཙུན་མོའི་ཚོགས་དང་བཅས་པ་ཐམས་ཅད་མཉེས་པར་གྱུར་ཏོ། ། གཉིས་པ་ཡུམ་གྱི་དགོངས་པ་ཆོས་ཉིད་སྟོང་པའི་གནས་ལུགས་གཙོ་བོར་གླེང་བསླང་བ་ལའང་གཉིས་ཏེ། དགོངས་པས་གླེང་བ་ལ་འཇུག་པའི་རྒྱུ་དང༌། གླེང་བསླང་བ་དངོས་སོ། ། དང་པོ་ནི། བློས་ཡུལ་གྱི་གནས་ལུགས་བརྗོད་པ་དེ་ནས་བློ་ལ་སྣང་བའི་ཡུལ་རང་བཞིན་གྱིས་དག་པའི་བཙུན་མོ་གཏན་ལ་དབབ་པར་བྱ་བ་མོ་རང་སྣང་བའི་ཆོས་ཀུན་ཏུ་བཟང་མོ།

། ཡུལ་ཅན་རིག་པའི་ཡེ་ཤེས་བཅོམ་ལྡན་འདས་ཡིད་ཀུན་ཏུ་བཟང་པོ་དང་ཡུལ་དང་ཡུལ་ཅན་གཉིས་སུ་མེད་པར་གྱུར་ནས། ཆེད་དུ་བརྗོད་པ་འདི་བརྗོད་དོ། ། གཉིས་པ་ནི། ཆོས་ཉིད་ལ་ངོ་མཚར་བར་བསྟན་པའི་ཕྱིར། ཀྱེ་མའོ་ཞེས་གསུངས་ནས་ཇི་ལྟར་ན་ཐམས་ཅད་རང་སྣང་དུ་ཤར་བས་ཕྱོགས་བཅུ་སྟོང་ཁམས་སྣོད་ཀྱི་འཇིག་རྟེན་དུ་སྣང་བ་ཐམས་ཅད་ཡེ་ནས་དབེན་པ་སྟེ་སྐྱེ་བ་མེད་པ་ཉིད་དང་དེར་གནས་པའི་བཅུད་ཀྱི་སེམས་ཅན་སྲིད་པ་གསུམ་ནི་ཡེ་ནས་རྣམ་པར་དག་པའི་སངས་རྒྱས་ཀྱི་ཞིང་ལྷུན་སྟུག་པོ་བཀོད་པའི་རང་བཞིན་དང༌། ཡེ་ཤེས་ལྔའི་རྩལ་གཟུང་འཛིན་དུ་འཁྲུལ་དུས་དུག་ལྔར་སྣང་བས་འཁོར་བའི་སྡུག་བསྔལ་བསྐྱེད་པའི་ཕྱིར་སྙིགས་མ་ལྔ་ཉིད་ཀྱང་ངོ་བོ་རང་བྱུང་གི་ཡེ་ཤེས་བདེ་བ་ཆེན་པོ་དང་ལྡན་པའི་གནས་ལས་གཞན་མ་ཡིན་ཞིང༌། འགྲོ་བའི་ཕུང་པོ་ལྔ་ཉིད་ཀྱང་གདོད་ནས་མངོན་པར་རྫོགས་པ་སངས་རྒྱས་པའི་ཕྱིར། ཆོས་ཐམས་ཅད་ཀྱི་གནས་ལུགས་ལ་བཟང་ངན་དང་བླང་དོར་གང་དུའང་མ་གྲུབ་པས་མཆོག་གི་སྙིང་པོ་མཉམ་པ་ཉིད་བྱང་ཆུབ་ཀྱི་རང་བཞིན་ཡིན་པས། དེ་ལས་གཞན་དུ་རྒྱལ་བས་ཆོས་མི་བཙལ་ཏེ། སངས་རྒྱས་ཉིད་ལས་གཞན་མ་དག་པ་ཞེས་བྱ་བའི་ཆོས་ལོག་པ་གཅིག་བཙལ་ཀྱང་རྒྱལ་བས་མི་བརྙེས་སོ་སྟེ་མི་རྙེད་དོ། ཞེས་ཡུམ་གྱིས་བརྗོད་པས་ཐམས་ཅད་ཡེ་ནས་སངས་རྒྱས་པར་དེ་བཞིན་གཤེགས་པ་ཉིད་ཀྱིས་མཁྱེན་ཏོ། ། གསུམ་པ་གཉིས་སུ་མེད་པའི་དགོངས་པ་ལའང་གཉིས་ཏེ། དགོངས་པས་གླེང་བ་ལ་འཇུག་པའི་རྒྱུ་དང༌། གླེང་བསླང་བ་དངོས་སོ། ། དང་པོ་ནི། ཡུལ་ཉིད་ཡུལ་ཅན་གྱི་ངོ་བོར་རིག་པའི་ཡེ་ཤེས་སུ་རྣམ་པར་དག་པ་དེ་ནས་ཡབ་ཡུམ་རིག་སྟོང་གཉིས་སུ་མེད་པའི་བདག་ཉིད་ཆེན་པོས་འཁོར་འདས་ཡེ་ནས་མཉམ་པ་ཉིད་དུ་སངས་རྒྱས་པའི་ཕྱིར་སེམས་ཀྱང་སངས་རྒྱས་པའི་ཆོས་ཉིད་དུ་ཤེས་པར་བྱེད་པ་རང་བྱུང་ཡེ་ཤེས་སུ་ཡེ་ནས་ཡིན་པ་ལ་ཡིན་པའི་བདག་ཉིད་དུ་བསྐྱེད་པ་འདི་གསུངས་སོ།

། གཉིས་པ་ནི། ཨེ་མ་ཧོ། ཆོས་རྣམས་ཀྱི་གནས་ལུགས་ངོ་མཚར་ཞིང་གཞན་ལས་རྨད་དུ་བྱུང་བ་ཉིད་ཀྱི་ཆོས་འདི་ཉིད་ནི་རྫོགས་པའི་སངས་རྒྱས་ཀུན་གྱི་གསང་བ་ཟབ་མོའི་དོན་ཏེ། གང་ཞེ་ན། ཆོས་ཉིད་གདོད་མ་ནས་སྐྱེ་བ་མེད་པའི་ངང་ལས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སྐྱེས་པར་སྣང་བ་རྨི་ལམ་དང་སྒྱུ་མ་ལྟ་བུ་སྟེ་སྐྱེས་པ་ལྟར་སྣང་བའི་དུས་ཉིད་ན་སྐྱེ་བ་མེད་པའི་ངོ་བོ་ནི་ཆོས་ཀྱི་དབྱིངས་སོ། ། དེ་ཉིད་རྟོགས་པའི་བློ་ནི་ཆོས་དབྱིངས་ཡེ་ཤེས་སོ། ། ཨེ་མ་ཧོ། ཆོས་རྣམས་ཀྱི་གནས་ལུགས་ངོ་མཚར་ཞིང་གཞན་ལས་རྨད་དུ་བྱུང་བ་ཉིད་ཀྱི་ཆོས་འདི་ཉིད་ནི། རྫོགས་པའི་སངས་རྒྱས་ཀུན་གྱི་གསང་བ་ཟབ་མོའི་དོན་ཏེ། གང་ཞེ་ན། ཡེ་ནས་འགག་པ་མེད་པའི་ཆོས་ཉིད་གདངས་སྣ་ཚོགས་སུ་འཆར་བ་མེ་ལོང་གི་ངོས་ལྟ་བུ་ལས་ཆོས་ཅན་གཟུགས་བརྙན་ལྟར་སྣང་བ་ཐམས་ཅད་འགག་པ་ལྟར་སྣང་ཡང་འགག་པ་སྣང་དུས་ཉིད་ན་གནས་ལུགས་འགག་པ་མེད་པ་ནི་མེ་ལོང་ལྟ་བུའོ། ། དེ་རྟོགས་པའི་བློ་ནི་མེ་ལོང་ལྟ་བུའི་ཡེ་ཤེས་སོ། ཨེ་མ་ཧོ་ཆོས་རྣམས་ཀྱི་གནས་ལུགས་ངོ་མཚར་ཞིང་གཞན་ལས་རྨད་དུ་བྱུང་བ་ཉིད་ཀྱི་ཆོས་འདི་ཉིད་ནི་རྫོགས་པའི་སངས་རྒྱས་ཀུན་གྱི་གསང་བ་ཟབ་མོའི་དོན་ཏེ། གང་ཞེ་ན། ཡེ་ནས་གནས་པ་མེད་པ་ནམ་མཁའ་ལྟ་བུའི་ངང་ལས་ཆོས་སྣ་ཚོགས་པ་ཐམས་ཅད་གནས་པ་ལྟར་སྣང་ཡང་གནས་པ་སྣང་དུས་ཉིད་ན་དོན་ལ་གནས་པ་མེད་པ་ནི་མཉམ་པ་ཉིད་དོ། ། དེ་ཉིད་རྟོགས་པའི་བློ་ནི་མཉམ་ཉིད་ཡེ་ཤེས་སོ། ། ཨེ་མ་ཧོ་ཆོས་རྣམས་ཀྱི་གནས་ལུགས་ངོ་མཚར་ཉིད་གཞན་ལས་རྨད་དུ་བྱུང་བ་ཉིད་ཀྱི་ཆོས་འདི་ཉིད་ནི་རྫོགས་པའི་སངས་རྒྱས་ཀུན་གྱི་གསང་བ་ཟབ་མོའི་དོན་ཏེ། གང་ཞེ་ན། སེམས་རང་བཞིན་གྱིས་དག་པ་དམིགས་པ་དང་མཚན་མ་མེད་པ་ནམ་མཁའ་དང་རྒྱ་མཚོ་དྭངས་པའི་དཀྱིལ་ལྟ་བུའི་ངང་ལས་རྣམ་པར་རྟོག་པ་སྤྲིན་ནམ་གཟུགས་བརྙན་ལྟར་སྣ་ཚོགས་སུ་ཤར་བ་ཐམས་ཅད་དམིགས་པ་ལྟར་སྣང་ཡང༌།

རྣམ་རྟོག་སྣ་ཚོགས་སུ་དམིགས་པ་སྣང་དུས་ཉིད་ན་གཞི་མེད་རྩ་བ་དང་བྲལ་བས་དམིགས་པ་དང་མཚན་མ་རང་བཞིན་གྱིས་མེད་པ་ནི་སོ་སོར་རྟོགས་པའོ། ། དེ་ཉིད་རྟོགས་པའི་བློ་ལ་སོ་སོར་རྟོག་པའི་ཡེ་ཤེས་ཞེས་བྱའོ། ། ཨེ་མ་ཧོ། ཆོས་རྣམས་ཀྱི་གནས་ལུགས་ངོ་མཚར་ཞིང་གཞན་ལས་རྨད་དུ་བྱུང་བ་ཉིད་ཀྱི་ཆོས་འདི་ཉིད་ནི་རྫོགས་པའི་སངས་རྒྱས་ཀུན་གྱི་གསང་བ་ཟབ་མོའི་དོན་སྟེ། གང་ཞེ་ན། ཆོས་ཐམས་ཅད་གདོད་མ་ནས་འགྲོ་འོང་མེད་པ་སྤྲུལ་པ་ལྟ་བུའི་ངང་ལས་སྣང་བ་དང་རིག་པ་འགྲོ་བ་དང་འོང་བ་སྣ་ཚོགས་སུ་སྣང་ཡང་འགྲོ་འོང་དུ་སྣང་བ་ཉིད་ན་འགྲོ་འོང་མེད་པར་གནས་པ་ནི་བྱ་བ་གྲུབ་པའོ། ། དེ་ཉིད་རྟོག་པའི་བློ་ནི་བྱ་བ་གྲུབ་པའི་ཡེ་ཤེས་སོ། ། དེ་ལྟར་ཆོས་ཐམས་ཅད་ཀྱི་རང་བཞིན་ཡེ་ནས་དག་པའི་ཚུལ་དེ་སྐད་ཅེས་བརྗོད་པས། དེ་བཞིན་གཤེགས་པ་ཐམས་ཅད་དང་ཡུམ་བཙུན་མོའི་ཚོགས་ཐམས་ཅད་ཀྱང་མཉམ་པ་ཉིད་དུ་ཡེ་ནས་གནས་པ་ལ་མཉེས་པས་ཁྱབ་པར་གྱུར་ཏོ། གཉིས་པ་དེ་ཉིད་མ་རྟོགས་པའི་འགྲོ་བ་ལ་ཐུགས་རྗེ་གཡོ་བའི་ཚུལ་བསྟན་པ་ལ་བཞི་སྟེ། ཐུགས་རྗེ་འཇུག་པའི་ཡུལ་སེམས་ཅན་གྱིས་མ་རྟོགས་པར་བསྟན་པ། མི་རྟོགས་པའི་རང་བཞིན་བདག་ཏུ་བཟུང་ནས་འཁོར་བར་འཁྲུལ་ཚུལ། འཁྲུལ་པར་སྣང་དུས་ཉིད་ནས་བཅིང་གྲོལ་མེད་པའི་དོན་ལས་མ་འདས་པ། དེ་ཉིད་བསྟན་པའི་ཕྱིར་ཐུགས་རྗེ་རོལ་པ་འགྱེད་པའི་ཚུལ་ལོ། ། དང་པོ་ལ་གཉིས། ཐུགས་རྗེ་འཇུག་པའི་རྒྱུ་དང༌། ཇི་ལྟར་འཇུག་པའི་ཡུལ་བསྟན་པའོ། ། དང་པོ་ནི། ཆོས་ཐམས་ཅད་ཀྱི་གནས་ལུགས་བསྟན་པ་དེ་ནས་དེ་བཞིན་གཤེགས་པ་ཐམས་ཅད་དང༌། བཙུན་མོའི་ཚོགས་ཐམས་ཅད་དང་བཅས་པས་དོན་འདི་ཉིད་བསྟན་པའི་ཕྱིར་ཆེད་དུ་བརྗོད་པ་འདི་བརྗོད་དོ། གཉིས་པ་ནི། མ་རྟོགས་པའི་སེམས་ཅན་གྱི་ཚོགས་ལ་སྐྱོ་བའི་ཚུལ་གྱིས་ཨེ་མ་ཧོ་ཆོས་ཐམས་ཅད་རང་བཞིན་གདོད་མ་ནས་སངས་རྒྱས་པའི་དོན་ཐོག་མ་ཉིད་ནས་མ་རྟོགས་པས་ཡེ་ནས་འགྲོ་བ་ཐམས་ཅད་ལ་གསང་བའི་ཆོས་སོ།

། སྣང་སྲིད་སྣ་ཚོགས་སུ་སྣང་བ་ལ་སྐུ་གསུམ་འདུ་འབྲལ་མེད་པའི་ཆོས་ཉིད་ཡེ་ནས་གནས་ཀྱང་མ་དག་འཁྲུལ་པའི་ཆོས་སུ་སྣང་བས་རང་བཞིན་གྱིས་གསང་བའོ། དེ་ལྟ་བུའི་དོན་དེ་ཉིད་གཞན་གྱིས་སྦས་པ་ལྟ་བུ་མ་ཡིན་པར་སྣང་སྟོང་འདུ་འབྲལ་མེད་པའི་ཆོས་ཉིད་མ་རྟོགས་པས་ངོ་བོ་ཉིད་ཀྱིས་རབ་ཏུ་གསང་བའོ། ། དོན་དེ་ཡང་རང་གི་སེམས་ཉིད་ལས་གཞན་དུ་མིན་ལས་ཤིན་ཏུ་གསང་བའོ། ། ཞེས་བརྗོད་པས། གཉིས་པ་འཁྲུལ་ཚུལ་ལའང་གཉིས། ཐུགས་རྗེའི་རྒྱུ་བསྟན་པ་དང༌། འཁྲུལ་ཚུལ་དངོས་སོ། ། དང་པོ་ནི། དག་པ་དེ་བཞིན་གཤེགས་པ་རྣམས་ཀྱི་ཆོས། སྐུ་དང་ཞིང་ཁམས་སུ་སྣང་བ་ཐམས་ཅད་དང༌། མ་དག་པ་འཁོར་བའི་ཆོས་སྣོད་བཅུད་སྲིད་གསུམ་དུ་སྣང་བ་ཐམས་ཅད་ཡེ་ནས་སངས་རྒྱས་པའི་ངོ་བོ་ཉིད་དུ་གཅིག་པའི་མཚན་ཉིད་ཡིན་པས་དབྱེར་མེད་པས་རྣམ་པར་དག་པ་ཡིན་ནའང༌། འགྲོ་བའི་རྣམ་པར་རྟོག་པ་གཟུང་འཛིན་འཁྲུལ་པའི་མ་རིག་པ་གཉིས་སུ་འཛིན་པ་ལས། ངན་སོང་གསུམ་ལྷ་མི་གཉིས་ཏེ་འགྲོ་བ་ལྔའི་རིས་བསམ་གྱིས་མི་ཁྱབ་པར་སྨིན་པ་ལ། རང་བྱུང་གི་ཐུགས་རྗེ་ཆེན་པོ་ལྷུན་གྱིས་གྲུབ་པ་སངས་རྒྱས་ཀྱི་ཡེ་ཤེས་ཆེན་པོ་སྐྱེས་ནས། སླར་ཡང་ཆེད་དུ་བརྗོད་པ་འདི་སྐད་ཅེས་བརྗོད་དོ། ། གཉིས་པ་ནི། ཨེ་མ་ཧོ། གདོད་མའི་གནས་ལུགས་སེམས་ཉིད་འོད་གསལ་བ་སྐུ་གསུམ་འདུ་འབྲལ་མེད་པའི་བདེ་བར་གཤེགས་པའི་སྙིང་པོ་ལས། རྐྱེན་རང་གི་རྣམ་རྟོག་དང་དེས་བྱས་པའི་ལས་ཀྱིས་རྨི་ལམ་ལྟར་སྤྲུལ་པའོ། ། དེའང་ལྷ་ལ་སོགས་པའི་འགྲོ་བ་སྣ་ཚོགས་པའི་ལུས་དང་དེ་དག་སོ་སོའི་ལོངས་སྤྱོད་དང༌། མཐོ་རིས་ལ་སོགས་པའི་གནས་དང་རང་རང་གི་བདེ་བ་དང་སྡུག་བསྔལ་ལ་སོགས་པ་དུ་མར་སྣང་བ་ལ་འགྲོ་བ་རྣམས་ཀྱིས་ང་ཞེས་བདག་ཏུ་འཛིན་པ་དང་ངའི་ཡོ་བྱད་ཅེས་པ་ལ་སོགས་པ་བདག་གིར་བྱེད་པས་སོ་སོར་འཛིན་པས་ནམ་ཡང་འཁོར་བ་ལས་གྲོལ་བར་མི་འགྱུར་རོ། ། གསུམ་པ་འཁྲུལ་བར་སྣང་དུས་ཉིད་ནས་བཅིང་གྲོལ་མེདཔར་བསྟན་པ་ནི།

དེ་ལྟར་འཁོར་བར་བདེ་སྡུག་དུ་མས་གདུངས་ཀྱང་གནས་ལུགས་ནམ་མཁའ་བཞིན་དུ་འཆིང་བྱེད་སུས་ཀྱང་འགྲོ་བ་རྣམས་མ་བཅིངས་ཤིང་བཅིངས་པ་ལྟར་སྣང་ཡང་དོན་ལ་མེད་དེ། བཅིང་བར་བྱ་བ་འགྲོ་བ་དང་འགྲོ་བའི་སེམས་ཉིད་ཀྱང་ཡོད་པ་མ་ཡིན་ནོ། གློ་བུར་བའི་རྣམ་རྟོག་བདག་ཏུ་འཛིན་པ་ཡིས། དོན་མེད་པར་འཁྲུལ་པ་བཟོས་པ་ཡིན་ཏེ། དཔེར་ན་འགའ་ཞིག་ནན་ཏན་གྱིས་མདུན་གྱི་ནམ་མཁའ་ལ་ཐག་པ་ཞིག་བྱུང་བ་བློས་བྱས་ནས་དེ་ཉིད་ལ་མདུད་པ་བཅིང་གྲོལ་དུ་མ་འདོར་ཞིང་བྱེད་པ་ལྟར་རང་གི་སེམས་ཉིད་གདོད་ནས་དག་པ་ནམ་མཁའ་ལྟ་བུ་ལ་དགག་སྒྲུབ་གཟུང་འཛིན་དུ་མར་བྱས་པས་འཁོར་བའི་འཁྲུལ་པ་ལྟར་སྣང་བའོ། ། བཞི་པ་དེ་ཉིད་བསྟན་པའི་ཕྱིར་ཐུགས་རྗེ་འཕྲོ་ཚུལ་ནི། སྣང་སྲིད་འཁོར་འདས་ཀྱི་ཆོས་ཐམས་ཅད་སུས་ཀྱང་བཅིངས་པ་མེད་ཅིང་རྣམ་པར་གྲོལ་བ་མེད་པའི། སེམས་ཉིད་ཡེ་ནས་སྐུ་དང་ཡེ་ཤེས་ཀྱི་ཞིང་ཁམས་ཆེན་པོར་ལྷུན་གྱིས་གྲུབ་ཅིང་ཡོངས་སུ་རྫོགས་པའི་རང་བཞིན་སངས་རྒྱས་ཀྱི་གསང་བ་ཟབ་མོའི་ཆོས། འདི་ཉིད་འགྲོ་བ་རྣམས་ལ་བསྟན་པའི་ཕྱིར་ཐབས་ཀྱི་རོལ་པ་བསམ་གྱིས་མི་ཁྱབ་པ་དང་ཐུགས་རྗེ་ཆེན་པོས་སྤྲུལ་པ་དཔག་ཏུ་མེད་པ་སྤྲོ་བ་རྣམ་པ་སྣ་ཚོགས་པར་མཛད། ཅེས་རང་སྣང་དག་པའི་དེ་བཞིན་གཤེགས་པ་ཉིད་དེ་བཞིན་གཤེགས་པ་ཉིད་ལ་ཆེད་དུ་གླེང་ངོ༌། སངས་རྒྱས་ཐམས་ཅད་ཀྱི་གསང་བའི་སྙིང་པོ་དེ་ཁོ་ན་ཉིད་ངེས་པ་ལས་མྱ་ངན་ལས་འདས་པ་དོན་དམ་པ་སྤྲོས་པ་ཐམས་ཅད་བྲལ་བ་རྣམ་པར་དག་པ་དང་འཁོར་བ་ཀུན་རྫོབ་ཀྱི་བྱང་ཆུབ་སེམས་གཉིས་ཀ་ཡང་གདོད་མ་ནས་སངས་རྒྱས་པས་མཉམ་པ་ཉིད་ཀྱི་ཡེ་ཤེས་སུ་བསྐྱེད་པའི་སྟེ་དབྱེར་མེད་པའི་གནས་ལུགས་བསྟན་པ་དང་མ་རྟོགས་པའི་འགྲོ་བ་ལ་རང་བྱུང་གི་ཐུགས་རྗེ་དབྱིངས་ནས་འཕྲོ་བའི་རྒྱུ་མཚན་བསྟན་པའི་ལེའུ་སྟེ་གཉིས་པའོ།། ། །དོན་གསུམ་པ་ཐུགས་རྗེའི་རང་བཞིན་ཆོས་ཉིད་ལས་མ་གཡོས་བཞིན་འཇིག་རྟེན་དུ་སྒྲོན་མ་བཀོད་པས་ཆོས་ཐམས་ཅད་གཏན་ལ་དབབ་པའི་ཚུལ་ལ་གསུམ་སྟེ།

དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། གླེང་བསླང་བའི་ཚུལ་བསྟན་པ་དེ་ནས་རང་སྣང་བཀོད་པའི་དེ་བཞིན་གཤེགས་པ་ཐམས་ཅད་ལས། རང་བྱུང་གི་ཐུགས་རྗེ་ཆེན་པོའི་བྱིན་གྱིས་བརླབས་ལས་རང་ཤར་བ་ཞེས་བྱ་བའི་རྣམ་པར་འཕྲུལ་པ་སངས་རྒྱས་ཀྱི་ཡེ་ཤེས་ཉིད་ཡིན་པས་རིག་པའི་སྐྱེས་བུ་ལས་དང་ཉོན་མོངས་ཐམས་ཅད་བཅོམ་པས་ཐུབ་པ་འཇིག་རྟེན་དྲུག་གི་འགྲོ་བ་སོ་སོར་འདུལ་བས་མིའི་ཐུབ་པ་ལ་སོགས་པ་དྲུག རང་སྣང་བཀོད་པའི་དེ་བཞིན་གཤེགས་པའི་སྐུ་དང་གསུང་དང་ཐུགས་རྡོ་རྗེ་ལས་ཐོན་ཏོ། གཉིས་པ་ལ་གསུམ། འདུལ་བ་བཞིའི་རྣམ་པར་འཕྲུལ་པའི་ཚུལ་སྤྱིར་བསྟན་པ། འདུལ་ཡུལ་འགྲོ་བ་དང་ཆོས་ཀྱི་རང་བཞིན་བྱེ་བྲག་ཏུ་བཤད་པ། འཁོར་འདས་སེམས་དང་ཡེ་ཤེས་ཀྱི་རང་སྣང་དུ་དོན་བསྡུ་བའོ། ། དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ལྟར་ཐུབ་པ་དྲུག་འཐོན་ནས་ཀྱང་འགྲོ་བའི་ལས་སོ་སོར་བསགས་པ་ཉིད་ཀྱི་དབང་གིས་འཇིག་རྟེན་གྱི་ཁམས་ཀྱང་ཐ་དད་དུ་སྣང་སྟེ་དེའང་བསྡུ་ན་མགོ་འཕྲེད་ལ་བསྟན་ནས་འགྲོ་བ་སྣྲེལ་གཞི་དང་གྱེན་དང་ཐུར་ལ་བསྟན་ནས་འགྲོ་བ་ཡན་མན་གྱི་འཇིག་རྟེན་ཟླུམ་པོ་དང་གྲུ་བཞི་དང་ཟླ་གམ་དང་གྲུ་གསུམ་དང་གཞི་ཕྱལ་བ་དང་སྟེང་གཡོག་མེད་པ་སྟེ་སྣོད་ཀྱི་བྱེ་བྲག་རྣམ་པ་མི་འདྲ་བ་དྲུག་གི་རང་བཞིན་གྱི་ཕྱོགས་བཅུ་ཀུན་ཏུ་ཁྱབ་ཅིང་དེ་དག་གི་རྣམ་གྲངས་དང་དབྱེ་བའི་ཚད་ནི་མཐའ་ཡས་ཤིང་བདེ་སྡུག་དང་ལོངས་སྤྱོད་ལ་སོགས་པའི་རྣམ་པ་མུ་མེད་པས་ཁྱབ་པའི་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་རེ་རེར། ། རང་རང་གི་འདུལ་བྱེད་ཐུབ་པ་ཆེན་པོ་བཅོམ་ལྡན་འདས་རེ་རེས་འདུལ་བ་རྣམ་པ་བཞི་བཞིས་འགྲོ་བ་ལྔའི་དོན་མཛད་དེ། དེ་ཡང་བསོད་ནམས་ཀྱིས་འདུལ་བ་དང༌། དོན་ཐམས་ཅན་མངོན་སུམ་དུ་གྱུར་པས་འདུལ་བ་དང༌། རྫུ་འཕྲུལ་ཆེན་པོས་འདུལ་བ་དང༌།

རིགས་པས་འདུལ་བའོ། ། གཉིས་པ་ལ་བཞི། སྐུ་བསོད་ནམས་ཆེན་པོས་མཛད་པ་ཕུན་སུམ་ཚོགས་པས་འདུལ་བ། ཐུགས་མངོན་ཤེས་ཆེན་པོས་མངོན་སུམ་པས་འདུལ་བ། བསམ་གྱིས་མི་ཁྱབ་པ་རྫུ་འཕྲུལ་ཆེན་པོས་འདུལ་བ། གསུང་ཐེག་པ་ལྔར་སྟོན་པ་རིགས་པས་འདུལ་བའོ། ། དང་པོ་ནི། སྐུ་བསྟམས་པ་དང༌། ། ཁྱིམ་སྤངས་ཏེ་རབ་ཏུ་བྱུང་བ་དང༌། འདོན་ཡོན་སྤངས་ནས་དཀའ་ཐུབ་མཛད་པ་དང༌། མངོན་པར་རྫོགས་པར་སངས་རྒྱས་པ་དང༌། བདུད་ཀྱི་སྡེ་དཔུང་བཏུལ་བ་དང༌། དམ་པའི་ཆོས་ཀྱི་འཁོར་ལོ་བསྐོར་བ་དང༌། གཞན་གྱི་ཁེངས་པ་བཅོམ་པའི་ཕྱིར་ཆོ་འཕྲུལ་ཆེན་པོ་བསྟན་པ་དང༌། གདུལ་བྱ་སྐྱོ་བ་བསྐྱེད་པའི་ཕྱིར་མྱ་ངན་ལས་འདས་པ་དང་གཞན་ཡང་དགའ་ལྡན་ནས་འཕོ་བ་དང་བཟོའི་གནས་ལ་མཁས་པ་དང༌། བཙུན་མོའི་འཁོར་གྱིས་རོལ་པ་དང་བྱང་ཆུབ་སྙིང་པོར་གཤེགས་པ་ལ་སོགས་པ་སྐུའི་རྣམ་པར་འཕྲུལ་པ་ཆེན་པོས་འགྲོ་བ་ཚད་མེད་པ་སྨིན་པར་མཛད་པའི་ཆོ་འཕྲུལ་ཆེན་པོ་སྟོན་པའི་ཐུབ་པས་བསམ་གྱིས་མི་ཁྱབ་པའི་འགྲོ་བ་འདུལ་བའོ། ། གཉིས་པ་ནི། འདས་པ་ལ་སོགས་པའི་དུས་བཞི་ཀུན་ཏུ་མཁྱེན་པ་སྟེ་ཤེས་བྱ་ཐམས་ཅད་མངོན་སུམ་དུ་གཟིགས་པ་ནི་སྔོན་གྱི་གནས་མཁྱེན་པའི་མངོན་པར་ཤེས་པ་སྟེ་ཚེ་རབས་དུ་མ་རྗེས་སུ་དྲན་པ་ལ་དབང་བསྒྱུར་བས་འགྲོ་བ་འདུལ་བ་དང༌། གཞན་ཡང་འགྲོ་བ་རིགས་ལྔའམ་དྲུག་ལ་སོགས་པའི་གདུལ་བྱ་མ་ལུས་པ་ཐམས་ཅད་ཀྱི་རང་རང་གི་སེམས་ཀྱི་ཉོན་མོངས་པ་དང་རྣམ་པར་རྟོག་པ་ཐམས་ཅད་ཀྱི་རང་བཞིན་དང་སངས་རྒྱས་ཀྱི་མཁྱེན་པའི་ཡེ་ཤེས་ཀྱི་དགོངས་རྒྱུད་གཉིས་དུས་དང་གནས་སྐབས་ཀུན་ཏུ་ཐ་མི་དད་པར་མཁྱེན་པ་ཡིན་པས་ཕ་རོལ་གྱི་སེམས་ཤེས་པའི་མངོན་པར་ཤེས་པ་དང༌། ཤེས་སྒྲིབ་པ་མེད་པའི་རྫུ་འཕྲུལ་གྱི་སྤྱན་གྱིས་དག་པའི་ཞིང་དང་མ་དག་པའི་འཇིག་རྟེན་གྱི་འགྲོ་བ་འཆི་འཕོ་བ་དང་སྐྱེ་བ་དང་རྣམ་པར་འཕྲུལ་པ་ལ་སོགས་པ་ཐམས་ཅད་ཀུན་ཏུ་གཟིགས་པ་མངོན་པར་འདུ་བྱེད་པ་ལས་བྱུང་བ་ལྷའི་མིག་གི་མངོན་པར་ཤེས་པ་དང༌།

རྫུ་འཕྲུལ་གྱིས་སྙན་གྱིས་འཇིག་རྟེན་གྱི་ཁམས་ཐམས་ཅད་ཀྱི་སྒྲ་སྐད་ཆེ་ཆུང་ཐམས་ཅད་ཀུན་ཏུ་གསན་པ་ལྷའི་རྣ་བའི་མངོན་པར་ཤེས་པ་དང༌། སེམས་ཅན་གང་ལ་ཐབས་གང་གིས་འདུལ་བ་ཐམས་ཅད་སྟོན་པའི་རྫུ་འཕྲུལ་གྱི་ཚོགས་འགྲོ་བའི་མོས་པ་དང་མཐུན་པར་ཀུན་ཏུ་དོན་སྤྱོད་པ་རྫུ་འཕྲུལ་གྱི་མངོན་པར་ཤེས་པ་དང༌། སྒྲིབ་གཉིས་བག་ཆགས་དང་བཅས་པ་མ་ལུས་པ་དབྱིངས་སུ་དག་པའི་ཡེ་ཤེས་ཟག་པ་མེད་པ་མངའ་བས་མཐར་ཕྱིན་ཀུན་ཏུ་བཟང་པོའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་སྤྱོད་པ་རྫོགས་པའི་རང་བཞིན་ཟག་པ་ཟད་པའི་མངོན་པར་ཤེས་པ་སྟེ་མངོན་ཤེས་ཆེན་པོ་དྲུག་གིས་འདུལ་བ་དང༌། གསུམ་པ་ནི། གདུལ་བྱ་མཐའ་ཡས་པ་ཀུན་ཏུ་དེའི་སྣང་བ་དང་མཐུན་པའི་སྐུ་སངས་རྒྱས་དང་བྱང་ཆུབ་སེམས་དཔའ་དང་ཉན་རང་དང་ཚངས་པ་དང་བརྒྱ་བྱིན་དང་འཁོར་ལོས་བསྒྱུར་བ་ལ་སོགས་པ་བསམ་གྱིས་མི་ཁྱབ་པ་སྟོན་པ་དང༌། འགྲོ་བའི་རྒྱུད་ཚད་མེད་པ་ཀུན་ཏུ་དེ་དག་གི་མོས་པ་དང་མཐུན་པར་འཇུག་པའི་ཐུགས་ཇི་ལྟ་བ་དང་ཇི་སྙེད་པ་མཁྱེན་ནས་དོན་མཛད་པའི་ཚུལ་བསམ་གྱིས་མི་ཁྱབ་པ་མངའ་བ་དང༌། གདུལ་བྱའི་ཁམས་དང་མོས་པ་མི་འདྲ་བའི་སྤྱོད་ཡུལ་ཀུན་ཏུ་སྐུ་དང་སྐུའི་ཆ་ལུགས་དང་ཞལ་གྱི་དཀྱིལ་འཁོར་མི་འདྲ་བ་ཞི་བ་དང་ཁྲོ་བོ་ལ་སོགས་པ་ཐ་དད་པ་དུ་མར་སྣང་ཞིང་སྐད་ཅིག་སྐད་ཅིག་ལ་རང་རང་གི་སྣང་བ་དང་མཐུན་པར་ཞལ་བསམ་གྱིས་མི་ཁྱབ་པ་བསྟན་ནས་དོན་བྱེད་པ་དང༌། འགྲོ་བའི་སྐལ་པ་ཇི་ལྟར་ཡོད་པ་ཀུན་ཏུ་སེམས་ཅན་སོ་སོའི་སྐད་དང་མཐུན་པར་ཆོས་ཀྱི་གསུང་བསམ་གྱིས་མི་ཁྱབ་པ་སྒྲོགས་པར་སྣང་བ་དང་ལྡན་པ་ནམ་མཁའི་མཐའ་ཀླས་པར་རྣམ་པར་འཕྲུལ་བ་བསམ་གྱིས་མི་ཁྱབ་པ་གྲངས་མེད་པ་དག་གིས་ཕྱོགས་བཅུར་གང་ལ་གང་འདུལ་དུ་སྣང་བར་གྱུར་ཏོ། བཞི་པ་ལ་གསུམ། ཐེག་པའི་དབྱེ་བ་གང་གི་གཉེན་པོར་གསུངས་ཚུལ། དེ་དག་གི་དོན་བཤད་པའོ། །

དང་པོ་ནི། སྤྲུལ་པའི་སྐུའི་གསུང་རབས་ཕུན་སུམ་ཚོགས་པ་ཐམས་ཅད་ཀྱང་ཐེག་པ་ལྔར་བསྟན་པ་འདི་ལྟ་སྟེ། སེམས་ཅན་རྣམས་འདུལ་བའི་དབང་གིས་དགེ་བཅུ་དང་བསམ་གཏན་དང་གཟུགས་མེད་ཀྱི་ཏིང་ངེ་འཛིན་བསྟན་པ་ལྷ་ཡི་ཐེག་པ་དང་དགེ་བ་བཅུ་བསྟན་པ་མིའི་ཐེག་པ་དང༌། བདེན་པ་བཞི་དང་བྱང་ཆུབ་ཕྱོགས་ཀྱི་ཆོས་ལ་གོམས་པས་དགྲ་བཅོམ་པ་ཐོབ་པར་བྱེད་པ་ཉན་ཐོས་ཀྱི་ཐེག་པ་དང༌། རྟེན་འབྲེལ་གྱི་ལམ་ལ་གོམས་པས་ཡིད་བཞིན་བདེ་བ་མཆོག་གི་སར་འགྲོ་བ་རང་བྱང་ཆུབ་ཀྱི་ཐེག་པ་དང༌། བྱང་ཆུབ་ཀྱི་སེམས་དང་བདག་མེད་པ་གཉིས་ཕ་རོལ་ཏུ་ཕྱིན་པ་བཅུ་རྣམས་ཀྱིས་རྫོགས་པའི་བྱང་ཆུབ་མངོན་དུ་བྱེད་པ་བྱང་ཆུབ་སེམས་དཔའི་ཐེག་པ་དང༌། ཆོས་ཐམས་ཅད་དཀྱིལ་འཁོར་གསུམ་དུ་ཤེས་ཤིང་ལམ་ཟབ་མོ་སྒོམས་པས་ཚེ་འདིར་གྲོལ་བ་གསང་སྔགས་བླ་ན་མེད་པའི་ཐེག་པས་འདུལ་བར་མཛད་དོ། ། གཉིས་པ་ནི་འགྲོ་བའི་རྒྱུད་ཀྱི་མ་རིག་པའི་རྣམ་པར་རྟོག་པ་ལས་བྱུང་བའི་ཉོན་མོངས་པ་འདོད་ཆགས་ཞེ་སྡང་གཏི་མུག་ཆ་མཉམ་པ་ཉི་ཁྲི་ཆིག་སྟོང་རེ་ཡོད་པས་སྟོང་ཕྲག་བརྒྱད་ཅུ་རྩ་བཞིའི་གཉེན་པོར། འདུལ་བ་མདོ་སྡེ་མངོན་པ་སྡེ་སྣོད་གསུམ་ཆ་མཉམ་པ་སྔགས་ཀྱི་སྡེ་སྣོད་རྣམས་ལ་ཉི་ཁྲི་ཆིག་སྟོང་རེ་ཡོད་པས་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་རང་བྱུང་གི་ཡེ་ཤེས་ལས་འཕྲོས་པའི་སྟོན་པ་རྣམས་ཀྱིས་གདུལ་བྱའི་སྣང་བ་དང་མཐུན་པར་སྔར་གསུངས་སོ། ། ད་ལྟ་ཡང་ཕྱོགས་བཅུ་མཐའ་ཡས་མུ་མེད་པའི་འཇིག་རྟེན་ན་གསུང་ངོ༌། མ་འོངས་པ་ནའང་གསུངས་པར་འགྱུར་རོ། ། གསུམ་པ་ནི། ཆོས་ཀྱི་རྣམ་གྲངས་ཐེག་པ་ལྔར་གསུངས་པ་དེ་དག་ཐམས་ཅད་ཀྱང་ཕྱི་གཟུང་བ་རགས་པར་འདོད་པ་ཐ་མལ་པའི་བློཇོ་ལས་ཁྱད་པར་དུ་འཕགས་པས་རྡུལ་ཕྲན་ཆ་མེད་དོན་དམ་པའི་བདེན་པར་ཤེས་པ་གཟུང་བ་བདག་མེད་པ་དང་ནང་གི་སེམས་ཀྱང་སྐད་ཅིག་མ་སྟེ་དེ་ཡང་བདག་མེད་པར་ཤེས་པས་ཕུང་པོ་ལ་བདག་ཏུ་འཛིན་པའི་གཉེན་པོར་བྱེད་པ་ཉན་ཐོས་ཀྱི་ཐེག་པ་དང་ཕྱི་སྣང་བའི་ཡུལ་རྡུལ་ཕྲན་ཆ་མེད་དུའང་དོན་དམ་པར་མ་གྲུབ་ཅིང་ཀུན་རྫོབ་ཏུ་རྫིང་བུར་ཤར་བའི་གཟུགས་བསྙན་དང་འདྲ་བར་རྟོགས་པས་ཕྱི་ཡི་རྟེན་ཅིང་འབྲེལ་བར་འབྱུང་བ་རྫུན་པར་ཤེས་ཤིང་མ་རིག་པ་ཡོད་ན་འདུ་བྱེད་ནས་རྒ་ཤིའི་བར་དུ་འབྱུང་ཞིང་མ་རིག་པ་ལོག་ན་རྒ་ཤིའི་བར་དུ་འཁོར་བའི་འཁོར་ལོ་ལྡོག་པར་ཤེས་ནས་གང་ཟག་གི་བདག་དང་ཕྱི་སྣང་བ་ཆོས་ཀྱི་བདག་བྱེད་པོ་མེད་པར་རྟོག་པ་ནི་ནང་གི་རྟེན་ཅིང་འབྲེལ་བར་འབྱུང་བ་བསྒོམས་པས་ཆོས་ཀྱི་ཕྱེད་ཕྱི་ཡུལ་ལ་ལོག་པར་འཛིན་པའི་གཉེན་པོར་བྱེད་པ་རང་སངས་རྒྱས་ཀྱི་ཐེག་པ་དང༌།

དེ་ལྟར་བདག་མེད་པ་ཕྱེད་དང་གཉིས་ཀྱི་སྟེང་དུ་སྒོམ་བྱེད་གཉེན་པོའི་བློ་ནོར་ཆོས་ཀྱི་བདག་ཏུ་འཛིན་པ་སེམས་འཁྲུལ་པ་ཡུལ་དུ་བྱེད་པ་ལས་བྱང་ཆུབ་སེམས་དཔའ་དེ་ཡང་མ་གྲུབ་པར་རྟོགས་པའི་ཆ་ནས་ཁྱད་པར་དུ་འཕགས་པར་འདོགས་པ་བདག་མེད་གཉིས་མངོན་དུ་བྱེད་པ་བྱང་ཆུབ་སེམས་དཔའ་ཐེག་པ་དང༌། རྒྱུ་ལས་དཀར་ནག་དང་ལས་ཀྱི་འབྲས་བུ་སོ་སོར་སྨིན་པ་ཆུད་མི་ཟ་བ་སྟོན་པ་ནི་ལྷ་དང་མིའི་ཐེག་པ་དང༌། དངོས་པོ་དང་མཚན་མར་འཛིན་པའི་ལས་དང་ལས་ཀྱི་འབྲས་བུས་ལུས་ལ་མི་གོས། ངག་ལ་གོས་པར་མི་འགྱུར། སེམས་ལ་གོས་སུ་མེད་པར་སྒོ་གསུམ་ཡེ་ནས་དཀྱིལ་འཁོར་གསུམ་དུ་ཤེས་པས་ཐ་མལ་གྱི་སྣང་བ་མེད་དེ་གནས་ལུགས་སྟོན་པའི་མཐར་ཐུག་པ་རྟོགས་པ་ནི་བླ་ན་མེད་པ་གསང་སྔགས་ཀྱི་ཐེག་པ་མཆོག་གོ ། གཉིས་པ་གདུལ་ཡུལ་འགྲོ་བ་དང་ཆོས་ཀྱི་རང་བཞིན་བྱེ་བྲག་ཏུ་བཤད་པ་ལ་གཉིས་ཏེ། འཁོར་བའི་རང་བཞིན་ཆོས་ཉིད་དུ་བསྟན་པ་དང༌། ཆོས་ཀྱི་རང་བཞིན་བརྗོད་མེད་དུ་བསྟན་པའོ། ། དང་པོ་ལ་དྲུག ། དོན་གྱི་འབྲེལ་དགོད་པ། མ་རིག་པས་འཁོར་བར་སྣང་ཚུལ། སྣང་དུས་ཉིད་ནས་རང་བཞིན་ཆོས་ཉིད་དུ་བསྟན་པ། འཁྲུལ་སྣང་སེམས་ཀྱི་ཆོ་འཕྲུལ་དུ་བསྟན་པ། འཁྲུལ་རྟོག་གཞི་མེད་རྩ་བྲལ་དུ་བསྟན་པ། རྣམ་རྟོག་ཡེ་ཤེས་ཀྱི་རོལ་པར་བསྟན་པའོ། ། དང་པོ་ནི། འདུལ་བ་བཞིའི་ཆོ་འཕྲུལ་བསྟན་པ་དེ་ནས་རང་སྣང་གི་དེ་བཞིན་གཤེགས་པ་ཐམས་ཅད་ཀྱིས་ཆེད་དུ་བརྗོད་པ་འདི་བརྗོད་དོ། ། གཉིས་པ་ནི། ཕྱི་ནང་གི་ཆོས་མ་དག་པ་སྣོད་བཅུད་ཀྱི་རྣམ་པར་སྣང་བ་ཇི་སྙེད་པས་བསྡུས་པའི་འཇིག་རྟེན་འཁྲུལ་པའི་ཆོས་འདི་དག་རྨི་ལམ་དང་འདྲ་སྟེ། གནས་ལུགས་ཡེ་ནས་སངས་རྒྱས་པའི་ངོ་བོ་མ་རིག་པའི་གཉིད་ཐིབས་པོ་ཆེས་ནོན་ཏེ་གཉིས་སུ་རྟོག་པའི་གཟུང་འཛིན་གྱིས་བསླད་དེ། ཕྱི་རོལ་དཀར་དམར་སྣ་ཚོགས་ཀྱི་ཡུལ་དང་ནང་འགྲོ་བའི་རྣམ་པ་ཚད་མེད་པར་སྣང་སྟེ་འཁྲུལ་པའི་རྒྱུ་ལས་འཁྲུལ་སྣང་གི་འབྲས་བུ་ཤིང་རྟའི་འཕང་ལོ་ལྟར་འབྱུང་བའི་རྟེན་འབྲེལ་ཕྱི་ནང་གཉིས་སུ་འཁོར་ཏེ།

ཡུལ་དང་སྣང་བ་མི་མཐུན་པའི་བྱེ་བྲག་བདེ་སྡུག་སྣ་ཚོགས་མྱོང་ཞིང་འཁོར་བའི་གྲོང་ཁྱེར་གཅིག་ནས་གཅིག་ཏུ་བརྒྱུད་ཅིང་སྣང་བར་འགྱུར་རོ། ། གསུམ་པ་ནི། དེ་ལྟར་སྣང་ཡང་འཁོར་བའི་རང་བཞིན་ཡེ་ནས་གྲོལ་བའི་ཆོས་ཉིད་མཉམ་རྫོགས་ཆེན་པོ་ལས་ཉམས་པ་ཡང་མེད་ལ། འཁོར་བར་སྣང་དུས་ཉིད་ནས་དོན་ལ་མ་གྲུབ་པས་ཡང་དག་པའི་གནས་ལུགས་ཡིན་ལ་ཀུན་རྫོབ་སྒྱུ་མའི་ཚུལ་ཙམ་དུ་གཉིས་སུ་སྣང་བ་ཉིད་དཔྱད་ན་རྨི་ལམ་གྱི་སྣང་བདང་རྨི་བ་པོ་རང་གི་སེམས་གཉིས་ཐ་དད་དུ་མ་གྲུབ་པ་བཞིན་དུ་འཁོར་མཁན་བདག་དང་འཁོར་བ་བདག་གི་བའི་ཡུལ་གཞན་མེད་དེ། ། དེས་ན་འཁོར་བར་སྣང་དུས་རང་སྣང་རྣམ་པར་དག་པའི་དབྱིངས་ཉིད་དུ་ཡེ་ནས་ཚུལ་གཅིག་པས་ཆོས་སྐུ་ལྷུན་རྫོགས་ཀྱི་དགོངས་པ་འཁོར་འདས་ཐམས་ཅད་ལ་ཡེ་ཁྱབ་ཆེན་པོར་ཕྱམ་གཅིག་གོ ། བཞི་པ་ནི། བདག་དང་བདག་གི་བར་འཛིན་པས་རང་དང་གཞན་ཐ་དད་པ་རྣམས་སུ་བློས་བཟུང་བ་ནི། ལོག་པར་རྟོག་པ་ཙམ་ཉིད་ལས། དོན་ལ་གྲུབ་པ་མེད་དེ་ལོགས་པར་རྟོག་པ་དེ་ཉིད་བཙལ་ན་ཕྲ་ཞིང་ཕྲ་བའི་ཆོས་སུའང་མེད་ལ་དེ་ལས་ཐ་དད་པའི་ཆོས་ཉིདཟབ་པའང་ཡོད་པ་མ་ཡིན་ཏེ་ལོག་རྟོག་ཉིད་ཆོས་ཉིད་དུ་གནས་པའི་ཕྱིར་རོ། ། དེའང་འཁོར་བའི་གཟུང་འཛིན་དུ་སྣང་བ་འདི་དག་ཡུལ་ལོག་རྟོག་གི་སྣང་བ་རྨི་ལམ་ལྟ་བུ་ཉིད་ལ་ཡུལ་ཅན་རང་གི་ལོག་རྟོག་ཉིད་སྤྱོད་པས། དོན་ལ་སེམས་ཉིད་དེ་བཞིན་ཉིད་ཀྱི་གནས་ལུགས་ལས་གཞན་དུ་གཡོ་བ་ཅིང་ཡང་མེད་དེ་འབྱུང་བཞིའི་འཕོ་འགྱུར་ནམ་མཁའི་ངང་ལས་མ་གཡོས་པའམ། དགག་སྒྲུབ་ཀྱི་རྣམ་རྟོག་སེམས་ཀྱི་ངང་ལས་མ་གཡོས་པ་བཞིན་ནོ། ། ལྔ་པ་ནི། གཟུང་འཛིན་འཁྲུལ་པར་སྣང་བའི་ལོག་རྟོག་གྀ་རྒྱུ་དེས་བསྐྱེད་པའི་འབྲས་བུ་སྐད་ཅིག་སྔ་ཕྱི་རིམ་ཅན་དུ་འབྲེལ་བར་སྣང་བའི་རྒྱུན་ཉིད་ཀྱང་བརྟགས་ན་མེད་དོ། ། རིག་པའི་ངོ་བོ་ལ་གཞི་དང་རྩ་བ་མེད་པའི་ཆོས་དབྱིངས་གདོད་ནས་དག་པའི་གནས་ལུགས་སུ་གནས་ཤིང་སྣ་ཚོགས་སུ་འཆར་དུས་ཉིད་ནའང་རྒྱུན་དུ་མེད་དེ་སྐད་ཅིག་མ་སིལ་བུའི་རང་བཞིན་ཡིན་ནོ།

། དེའང་འདས་པའི་སྐད་ཅིག་མ་འགགས། མ་འོང་པ་མ་རྙེད་ད་ལྟའི་སྐད་ཅིག་མ་ཡང་རྟགས་ན་ཕྱི་ནང་བར་གསུམ་ན་མེད་པས་སྐད་ཅིག་མ་ཙམ་དུའང་མེད་པའི་ཕྱིར་རིག་པ་ཡེ་ནས་རྣམ་པར་དག་པའི་ཆོས་དབྱིངས་ནམ་མཁའ་ལྟ་བུའི་ངོ་བོ་ཉིད་དུ་གནས་པའི་ཚུལ་ཡིན་ནོ། ། དྲུག་པ་ནི། སྣང་སེམས་ཐམས་ཅད་ཀྱི་ངོ་བོ་ཡེ་ནས་སངས་རྒྱས་པའི་ཡུལ་གདོད་མ་ནས་རྣམ་པར་དག་པའི་ཆོས་ཉིད་ལ་ཡུལ་ཅན་བློའི་རོལ་པ་སྣ་ཚོགས་སུ་འཆར་ཞིང་དབང་བསྒྱུར་བ་ཐམས་ཅད་རང་སྣང་བའི་ཡེ་ཤེས་ཉིད་ལ་སྤྱོད་པའི་ཕྱིར། བདག་དང་གཞན་དུ་འཛིན་པར་བྱེད་པ་དང་དགག་སྒྲུབ་དུག་ལྔར་ཤར་བའི་རྟོག་པའི་རྒྱུན་ཐམས་ཅད་ཡེ་ཤེས་ཀྱི་རོལ་པ་ཡིན་པས་ཡེ་ནས་རྣམ་པར་དག་པ་བླ་ན་མེད་པའི་ཐེག་པའི་མཆོག་གོ ། གཉིས་པ་ཆོས་ཀྱི་རང་བཞིན་བརྗོད་དུ་མེད་པར་བསྟན་པ་ལ་དྲུག་སྟེ། ཐེག་པ་བཞིས་ངེས་པར་འབྱུང་བའི་འབྲས་བུ་བླ་ན་མེད་པའི་ཐེག་པར་བསྟན་པ། ཆོས་ཐམས་ཅད་རང་བཞིན་མེད་པའི་ཆོ་འཕྲུལ་དུ་བསྟན་པ། སྟོན་པ་དང་བསྟན་པ་འཕོ་འགྱུར་མེད་ཀྱང་གདུལ་བྱའི་དོན་དུ་གང་ལ་གང་འདུལ་དུ་བསྟན་པ། རང་བཞིན་གསང་བའི་སྙིང་པོ་ཐེག་པ་ཀུན་གྱི་འཕྲོ་བཞིར་བསྟན་པ། དེ་ཉིད་མདོ་རྒྱུད་ཀུན་གྱི་སྤྱི་འགྲེལ་དུ་བསྟན་པ། དེ་ཐམས་ཅད་མིང་ཚིག་བཏགས་པ་ཙམ་ལས་གནས་ལུགས་གང་དུའང་མ་གྲུབ་པར་བསྟན་པའོ། ། དང་པོ་ནི། སྔར་བསྟན་པའི་ཐེག་པ་བཞི་ཡིས་རང་རང་གི་མི་མཐུན་ཕྱོགས་འཁོར་བའི་སྡུག་བསྔལ་དང་ཐེག་པ་དམན་པ་ལ་སོགས་པ་ལས་ངེས་པར་འབྱུང་བར་བྱེད་ལ། དེ་དག་གིས་ངེས་པར་འབྱུང་བའི་མཐར་བླ་ན་མེད་པའི་ཐེག་པ་རང་བཞིན་རྫོགས་པ་ཆེན་པོ་དང་འཕྲད་དེ་བླང་དོར་རྩོལ་སྒྲུབ་ལས་འདས་པའི་ཆོས་ཉིད་རྟོགས་པའི་རང་བཞིན་གཅིག་གི་འབྲས་བུ་སངས་རྒྱས་ཀྱི་སར་གནས་པར་བྱེད་དོ། ། གཉིས་པ་ནི། གནས་ལུགས་ཀྱི་དོན་ཡང་དག་པར་རྟོགས་པའི་རྣལ་འབྱོར་པས་སྣང་སྲིད་འཁོར་འདས་ཀྱི་ཆོས་རྣམས་ལ་རིག་པས་རབ་ཏུ་བརྟགས་ན།

གནས་ལུགས་རང་བཞིན་མེད་པའི་ངང་ལས་སྣང་ལུགས་རྐྱེན་གྱི་འཆར་ཚུལ་ཅིར་ཡང་འགྲུབ་པ་ནི་ནམ་མཁའི་ཆོ་འཕྲུལ་དང་སྒྱུ་མ་དང་གཟུགས་བརྙན་ལ་སོགས་པའི་དཔེས་ཤེས་པར་བྱའོ། ། གསུམ་པ་ནི། དོན་གཉིས་ལྷུན་གྱིས་གྲུབ་པའི་སངས་རྒྱས་མཐར་ཐུག་གི་བགྲོད་བྱར་གྱུར་པ་ཀུན་ཏུ་བཟང་པོ་ལྟ་བུ་ནི། དུས་ཐམས་ཅད་དུ་སྐུ་གསུམ་འདུ་འབྲལ་མེད་པར་བཞུགས་པས་མྱ་ངན་ལས་ཡོངས་སུ་མི་འདའ་བ་ཡིན་ཞིང༌། དེའི་བསྟན་པ་ཕུན་སུམ་ཚོགས་པའི་ཆོས་རྣམས་ཀྱང་ནུབ་པར་མི་འགྱུར་ཏེ་དུས་གསུམ་འཕོ་འགྱུར་མེད་པའི་རང་བཞིན་དུ་གནས་པའི་ཕྱིར་རོ། ། དེའི་ངང་ལས་ལྷུན་གྱིས་གྲུབ་པའི་སྤྲུལ་པ་མཛད་པ་བཅུ་གཉིས་ལྟ་བུར་འཕྲོས་ཏེ་གནས་ལུགས་མ་རིག་པའི་སེམས་ཅན་རྣམས་སྨིན་ཅིང་གྲོལ་བར་མཛད་པས་གདུལ་བའི་ཕྱིར། སོ་སོའི་སྣང་བ་དང་མཐུན་པའི་སྤྲུལ་པའི་སྐུ་རང་བྱུང་དུ་བྱུང་ནས་དོན་མཛད་པའི་མཐར་མྱ་ངན་ལས་འདའ་བར་སྟོན་ནོ། ། བཞི་པ་ནི། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་འདུལ་བ་དང་ལྷག་པ་སེམས་ཀྱི་བསླབ་པ་གཙོ་བོར་སྟོན་པ་མདོ་སྡེ་དང་ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པ་ཆོས་མངོན་པའི་སྡེ་སྣོད་དང༌། ཁྲུས་དང་གཙང་སྦྲ་ལ་སོགས་པ་ལུས་ངག་གི་དམ་ཚིག་གཙོ་བོར་སྟོན་པ་ཀྲཱི་ཡ་དང་སྤྱོད་པ་བྱ་བ་དང་ལྟ་བ་རྣལ་འབྱོར་ལྟར་བྱེད་པས་སངས་རྒྱས་སྒྲུབ་པ་ཨུ་པ་དང་ལུས་ངག་གི་སྤྱོད་པ་གྲོགས་ཙམ་ལས་སེམས་ཀྱི་སྒོམ་པ་གཙོ་བོར་སྟོན་པས་མཆོག་གྲུབ་པ་ཡོ་ག་དང༌། ཐབས་བསྐྱེད་པའི་རིམ་པ་གཙོ་བོར་སྟོན་པ་སྐུ་ཡི་རྒྱུད་དང་ཤེས་རབ་རྫོགས་པའི་རིམ་པ་གཙོ་བོར་སྟོན་པ་གསུང་གི་རྒྱུད་དང་རང་བཞིན་གཉིས་སུ་མེད་པར་སྟོན་པ་ཐུགས་ཀྱི་རྒྱུད། ཕྱོགས་བཅུ་ཚད་མེད་པ་ཀུན་ཏུ་དམ་པའི་ཆོས་སུ་རབ་ཏུ་གྲགས་པ་ཐམས་ཅད། གསང་བའི་སྙིང་པོ་གནས་ལུགས་རྫོགས་པ་ཆེན་པོའི་རང་བཞིན་ལས་འཕྲོས་ཏེ་གྲུབ་པའི་མཐའ་དང་སྙིང་པོའི་དོན་ཐམས་ཅད་ཀྱི་མཐར་ཐུག་རྫོགས་པ་ཆེན་པོར་འདུས་པའི་ཕྱིར་རོ།

། ལྔ་པ་ནི། ཆོས་ཐམས་ཅད་ཀྱི་གནས་ལུགས་རང་བཞིན་གསང་བའི་སྙིང་པོ་འདི། སྡེ་སྣོད་གསུམ་པོ་ཀུན་དང་རྒྱུད་སྡེ་དྲུག་པོ་ཀུན་གྱི། འཕྲོ་གཞིར་གྱུར་པས་འབྱུང་གནས་ཀྱང་ཡིན་ལ་དོན་གྱི་སྙིང་པོར་གྱུར་པས་གཏན་ལ་ངེས་པར་འབེབས་པའི་གཞི་དང་དབབ་བྱའི་ཡུལ་དུ་གནས་ཤིང་འདི་ཉིད་དེ་ཐམས་ཅད་ཀྱི་གཏན་ལ་འབེབས་བྱེད་ཀྱང་ཡིན་ནོ། ། དྲུག་པ་ནི། གཏན་ལ་འབེབས་བྱེད་ཐེག་པ་ལྔར་བསྟན་པ་དང་དབབ་བྱའི་ཡུལ་སྣང་སྲིད་འཁོར་འདས་ཀྱི། བསྡུས་པའི་ཆོས་རྣམས་ཐམས་ཅད་དོན་ལ་གྲུབ་པ་མེད་པས་མིང་དུ་བཏགས་པ་ཙམ་མོ། ། སུས་བཏགས་ན་ལྷ་དང་བཅས་པའི་སྟོན་པས་སྣང་ཙམ་མ་འགག་པ་ཀུན་རྫོབ་ཀྱི་བདེན་པའི་དོན་དང་མཐུན་པའི་ཕྱོགས་སུ་མཛད་དེ། འཁོར་འདས་དང་ཕུང་ཁམས་སྐྱེ་མཆེད་ཅེས་པ་ལ་སོགས་པའི་མིང་དང་ཚིག་ཏུ་བཏགས་ནས་བསྟན་ཏོ། ། དགོས་པ་ནི་དོན་གྱི་གནས་ལུགས་བློས་རྟོགས་པར་བྱ་བའི་ཕྱིར་རོ། ། དེ་ལྟར་མིང་ཚིག་ཏུ་བཏགས་ནས་སྟོན་པའི་དུས་ཉིད་ན་མིང་ཚིག་ལ་དངོས་པོ་དང་མཚན་མ་ཅུང་ཟད་ཀྱང་མེད་ཅེས་བརྗོད་པར་མཛད་དོ། ། གསུམ་པ་འཁོར་འདས་སེམས་དང་ཡེ་ཤེས་ཀྱི་རང་སྣང་དུ་དོན་བསྡུ་བ་ལ་གཉིས་ཏེ། རང་སྣང་དུ་སྟོན་པའི་རྒྱུ་བརྗོད་པ་དང༌། ཇི་ལྟར་བསྟན་པ་དངོས་སོ། ། དང་པོ་ནི། ཆོས་ཐམས་ཅད་ཀྱི་རང་བཞིན་བརྗོད་པ་དེ་ནས་དེ་བཞིན་གཤེགས་པ་ཐབས་དང་ཤེས་རབ་གཉིས་སུ་མེད་པའི་དཀྱིལ་འཁོར་དེ་དག་ཉིད་ཀྱི་གསང་བ་སེམས་དང་ཡེ་ཤེས་རང་སྣང་བར་སྟོན་པ་འདི་ཉིད་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་རྡོ་རྗེ་ལས་ཕྱུང་ངོ༌། ། གཉིས་པ་ལ་གཉིས། སེམས་ཅན་གྱི་འཁྲུལ་སྣང་སེམས་ཀྱི་རང་སྣང་དུ་བསྟན་པ་དང༌། སངས་རྒྱས་ཀྱི་ཞིང་སྣང་ཡེ་ཤེས་ཀྱི་རང་སྣང་དུ་བསྟན་པའོ། ། དང་པོ་ནི། ཐམས་ཅད་རང་སྣང་ཡིན་པས་ངོ་མཚར་བ་བསྟན་པའི་ཕྱིར། ཨ་ཧོ། ཉེ་བར་ལེན་པའི་ཕུང་པོ་ལྔ་དང༌། དེས་རྒྱུ་བྱས་ཏེ་འཁོར་བའི་གནས་སྐབས་ན་འཁྲུལ་སྣང་སྣ་ཚོགས་པའི་སྲིད་པ་ཁམས་གསུམ་གྱི་རྩ་བར་གྱུར་པའི་ཉེས་དམིགས་ཐམས་ཅད་ནི་ང་དང་བདག་ཏུ་རྟོག་པ་ལས་འཕྲོས་ཏེ།

འཁོར་བར་འཁྲུལ་དུས་ན་ལྷ་ལ་སོགས་པའི་འགྲོ་བ་རྒྱུད་དྲུག་སོ་སོའི་སྣང་བ་ལ་སྐྱེ་བ་དང་སྲོག་གི་དབང་པོ་འགག་པས་འཆི་བ་དང་རང་རང་གི་ལུས་དང་བདུད་རྩི་དང་བུ་རམ་ཤིང་ལ་སོགས་པའི་ལོངས་སྤྱོད་སྣ་ཚོགས་དང༌། སོ་སོའི་ཡུལ་དུ་སྣང་བའི་གནས་དང་འཆི་འཕོ་བ་དང་ལྟུང་བ་ལ་སོགས་པའི་སྡུག་བསྔལ་གྱི་འཁྲུལ་འཁོར་དང་ལ་སོགས་པ་བདེ་བ་དང་བར་མའི་སྣང་བ་དང་དཀར་དམར་སྣ་ཚོགས་སུ་སྣང་བ་ཐམས་ཅད་འགྲོ་བ་སོ་སོའི་མ་རིག་པས་བསྐྱེད་པའི་ལོག་རྟོག་བག་ཆགས་འཁྲུལ་པའི་སེམས་ཀྱི་རང་སྣང་རྨི་ལམ་ལྟ་བུ་ཉིད་ལས་ཕྱི་རོལ་དུ་དོན་གཞན་དུ་གྲུབ་པ་ནི་ཅི་ཡང་མེད་དོ། ། གཉིས་པ་ནི། ཆོས་ཐམས་ཅད་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་འཁོར་འདས་ཡེ་ནས་སངས་རྒྱས་པའི་རང་བཞིན་གང་ཟག་དང་ཆོས་ཀྱི་བདག་མེད་པ་ཡེ་ནས་མཁྱེན་པ་སོ་སོ་རང་གི་རིག་པ་ལ་མངའ་བརྙེས་པའི་ཐུགས་རང་བྱུང་གི་ཡེ་ཤེས་ཏེ། དེ་ལ་སྣང་བའི་ཆོས་རྣམས་ལ་ཕྱི་གཟུང་བའི་ཡུལ་གཞན་དུ་དམིགས་པར་བྱ་བ་དང་ནང་འཛིན་པའི་སེམས་བདག་ཏུ་དམིགས་པར་བྱེད་པ་གཉིས་སུ་མེད་པར་ཡེ་ཤེས་ཀྱི་དྲན་པས་དབང་བསྒྱུར་བར་བྱེད་དོ། ། དེ་ལྟར་དབང་བསྒྱུར་བའི་ཆོས་ཀྱང་གཞན་ལས་འཕགས་པས་ངོ་མཚར་ཞིང་རྨད་དུ་བྱུང་བའི་སྐུ་གསུམ་དང་ཡེ་ཤེས་ཆེན་པོའི་གསུང་ཐེག་པར་སྣང་བ་དང༌། ཐུགས་མཁྱེན་པ་གཉིས་དང་ཡོན་ཏན་ཚད་མེད་པ་དང་ཕྲིན་ལས་ལྷུན་གྱིས་གྲུབ་པ་དང་ཞིང་ཁམས་བསམ་གྱིས་མི་ཁྱབ་པ་ལ་སོགས་པ་ཡང་སངས་རྒྱས་ཉིད་ཀྱི་ཡེ་ཤེས་ཀྱི་རང་སྣང་ལས། གཞན་ན་མེད་དེ་ཡེ་ཤེས་དེ་ཉིད་དེ་ལྟར་སོ་སོར་སྣང་བ་ཡིན་ནོ། ། ཞེས་རྡོ་རྗེ་གསང་བའི་རྒྱུད་ཀྱི་ཚིག་ཏུའོ། ། གསུམ་པ་སྐབས་ཀྱི་དོན་བསྡུ་བ་ནི་ཞེས་བརྗོད་པས། དེ་ལྟར་ཐུགས་རྗེ་ཆེན་པོ་ལས་འཕྲོས་པའི་ཐུབ་པ་དྲུག་གི་སྤྲུལ་པ་གྲངས་མེད་པ་ཐེག་པ་དུ་མར་བསྟན་པ་དང༌། རང་སྣང་བཀོད་པའི་དེ་བཞིན་གཤེགས་པ་ཐམས་ཅད་ཀྱིས་གསུངས་པ་ཡང་རང་བཞིན་བརྗོད་དུ་མེད་ཅིང་སེམས་དང་ཡེ་ཤེས་ཀྱི་སྣང་བར་བསྟན་པ་དེ་དག་ཏུ་འདུས་པར་གཙོ་བོ་གདོད་མའི་དེ་བཞིན་གཤེགས་པ་ཉིད་ཀྱིས་མཁྱེན་ཏོ།

། རང་བཞིན་གསང་བའི་སྙིང་པོ་བརྗོད་དུ་མེད་པའི་དོན་དེ་ཁོ་ན་ཉིད་ངེས་པ་ལས་འཁོར་འདས་ཀྱི་ཆོས་ཐམས་ཅད་སྣང་ལ་རང་བཞིན་མེད་པའི་ངོ་བོ་གདོད་མ་ཉིད་ནས་དག་པའི་ཆོས་ཉིད་དུ་གཏན་ལ་ཕབ་པའི་ལེའུ་སྟེ་གསུམ་པའོ། །

སྤྱི་དོན་གཉིས་པ་དེ་ལས་ཞི་ཁྲོ་གཉིས་ཀྱི་དཀྱིལ་འཁོར་ཇི་ལྟར་འཕྲོ་བའི་ཚུལ་བསྟན་པ་ལ་གཉིས་ཏེ། ཞི་བ་ལྷུན་གྱིས་གྲུབ་པའི་དཀྱིལ་འཁོར་བསྟན་པ་དང་ཁྲོ་བོ་མངོན་པར་འབྱུང་བའི་དཀྱིལ་འཁོར་བཤད་པའོ། ། དང་པོ་ལ་གསུམ། གཞི་དཀྱིལ་འཁོར་བསྐྱེད་ཅིང་དབང་བསྐུར་བ། ལམ་བསྐྱེད་པ་དང་རྫོགས་པའི་རིམ་པ། འབྲས་བུ་སྐུ་དང་ཡེ་ཤེས་ཀྱི་རང་བཞིན་ལ་བསྟོད་པའོ། ། དང་པོ་ལ་གཉིས། དཀྱིལ་འཁོར་གསུམ་གྱི་རང་བཞིན་སྤྱིར་བསྟན་པ་དང༌། དབང་བསྐུར་བའི་ཐབས་བྱེ་བྲག་ཏུ་བཤད་པའོ། ། དང་པོ་ལ་གསུམ། རྒྱུའི་ཡི་གེ་སྤྲིན་གྱི་དཀྱིལ་འཁོར་བསྟན་པ། དེ་ལས་བྱུང་བ་ཏིང་ངེ་འཛིན་གྱི་དཀྱིལ་འཁོར་བསྟན་པ། དེ་གསལ་བར་བྱེད་པ་གཟུགས་བརྙན་གྱི་དཀྱིལ་འཁོར་བསྟན་པའོ། ། དང་པོ་ལ་གཉིས། ཡི་གེ་སྤྲིན་གྱི་དཀྱིལ་འཁོར་དགོད་པ་དང༌། དེ་ལྟར་སྒྲུབ་པའི་རིམ་པའོ། ། དང་པོ་ལ་གསུམ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། གཞི་ལྷུན་གྱིས་གྲུབ་པའི་ངང་ལས་ཐུགས་རྗེ་འཕྲོས་ཏེ་ཆོས་ཐམས་ཅད་གཏན་ལ་དབབ་པའི་དོན་གསུངས་པ་དེ་ནས་ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ཡི་གེ་སྒྱུ་འཕྲུལ་གྱི་རང་བཞིན་ཡེ་ནས་སངས་རྒྱས་པའི་དོན་གྱི་དགོངས་པ་གཅིག་ཏུ་གྱུར་ནས། ཆོས་ཐམས་ཅད་དབྱེར་མེད་པའི་མཉམ་པ་ཆེན་པོའི་ཚུལ་སྐུ་གསུང་ཐུགས་ཡོན་ཏན་ཕྲིན་ལས་ཆེན་པོའི་རང་བཞིན་རྡོ་རྗེའི་དབྱིངས་སུ་སྣང་སྲིད་འཁོར་འདས་ཀྱི་ཆོས་ཐམས་ཅད་ཡེ་གེའི་ངོ་བོར་ཡེ་ནས་སངས་རྒྱས་པའི་ཏིང་ངེ་འཛིན་ལས་དགོངས་པ་མི་གཡོ་བར་ཆོས་ཉིད་མཉམ་རྫོགས་ཆེན་པོའི་དོན་བསྟན་པའི་ཕྱིར་ཆོས་ཐམས་ཅད་དོན་ལ་གྲུབ་པ་མེད་པའི་མིང་ཙམ་དུ་གདོད་མ་ཉིད་ནས་གནས་པའི་རང་བཞིན་ཡི་གེ་འཕྲེང་བའི་འཁོར་ལོ་ཞེས་བྱ་བ་འདི། དེ་བཞིན་གཤེགས་པ་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ༌། ། གཉིས་པ་ལ་གསུམ། ཡི་གེ་འཁོར་ལོའི་རང་བཞིན་སྤྱིར་བསྟན་པ།

ལྷ་དང་སྦྱར་ཏེ་བྱེ་བྲག་སོ་སོར་བཤད་པ། དེ་གཉིས་ཀའི་དོན་བསྡུ་བའོ། ། དང་པོ་ལ་གསུམ། ཡི་གེ་ཇི་ལྟར་བསྒོམ་པའི་ཚུལ། ཡི་གེའི་སྤྲིན་ཇི་ལྟར་སྤྲོས་པའི་ཚུལ། ཡི་གེའི་རང་བཞིན་ཇི་ལྟར་བཤད་པའི་ཚུལ་ལོ། དང་པོ་ལ་གཉིས། སྒོམ་ཚུལ་དངོས་དང༌། དེའི་ཕན་ཡོན་བསྟན་པའོ། ། དང་པོ་ལ་གསུམ། བསྐྱེད་པའི་རིམ་པ་དང་སྦྱར་ཏེ་ཇི་ལྟར་སྒོམ་ཚུལ། རྫོགས་པའི་རིམ་པ་དང་སྦྱར་ཏེ་ཇི་ལྟར་སྒོམ་ཚུལ། དེའི་ལས་ཚོགས་དང་སྦྱར་ཏེ་ཇི་ལྟར་བསྒོམ་པའི་ཚུལ་ལོ། ། དང་པོ་ནི། སྐྱབས་འགྲོ་དང་སེམས་བསྐྱེད་པ་དང་སྟོང་པ་ཉིད་དུ་བསམ་པའི་ངང་ལས་པདྨ་དང་ཟླ་བའི་སྟེང་དུ་ཨཿ རབ་ཏུ་བརྟན་ཞིང་མི་གཡོ་བར་གྱུར་པའི་རང་བཞིན་དྲི་མ་མེད་པའི་ཨ་དཀར་པོ་དྭངས་ཤིང་འཚེར་བ་ལས། ཉུང་འབྲུ་བརྒྱར་གཤགས་པའི་ཚད་ཙམ་གྱི་ཤིན་ཏུ་ཕྲ་བའི་ཨ་དཀར་པོ་གྲངས་མེད་པ་རྣམས་སྤྲོ་བས། ཕྱོགས་བཅུ་ཡི་འཇིག་རྟེན་གྱི་ཁམས་ཐམས་ཅད་ཡོངས་སུ་གང་བར་བྱས་པའི་འོད་ཟེར་གྱིས་སྣང་སྲིད་ཐམས་ཅད་ཨའི་རྣམ་པར་གསལ་བར་གྱུར་ནས། དེ་ཐམས་ཅད་སླར་རྩ་བའི་ཨ་ཉིད་ལ་བསྡུས་ཤིང་ཐིམ་པར་གྱུར་ཀྱང་ཨ་དེ་ཉིད་སྔོན་བས་ཆེར་འཕེལ་བའམ་ཆུང་ངུར་འགྲིབ་པ་མེད་པར་བརྟན་པའི་ངང་ལ་དར་ཅིག་མཉམ་པར་བཞག་གོ ། དེ་ནས་རྩ་བའི་ཨ་དེ་ལས་མིང་གི་ཡི་གེ་ཀ་ལ་སོགས་པ་སུམ་ཅུ་རྩ་བཞིའི་ཚོགས་དང་སྒྲའི་ཡི་གེ་དབྱངས་ཡིག་རྣམས་ཕྱོགས་བཅུར་འཕྲོས་པའི་འོད་ཀྱིས་སེམས་ཅན་ཐམས་ཅད་ཡི་གེའི་རྣམ་པར་གསལ་ཅིང་འོད་ཟེར་གྱི་ཕུང་པོ་གཅིག་ཏུ་འབར་བར་གྱུར་པ་ཀུན། སླར་འདུས་ཨ་ལ་ཐིམ་ཡང་འཕྲོས་པ་ལ་སོགས་པའི་སྤྲོ་ཞིང་བསྡུ་བའང་སྔ་མ་དེ་ཁོ་ན་བཞིན་ནོ། ། དེ་ནས་སླར་ཡང་པདྨའི་དབུས་སུ་ཉི་མ་དང་ཟླ་བའི་སྟེང་ན་ཨ་དང་ཀྵཿཡི་མཐར་རིམ་པ་བཞིན་ས་བོན་རྣམས་བཀོད་པ་ལྷར་བསྐྱེད་པའོ། ། དེ་ནི་བསྐྱེད་པའི་རིམ་པ་རྒྱུའི་ཡི་གེའི་སྤྲིན་ནོ། ། གཉིས་པ་ནི། རང་ཉིད་ལྷར་གསལ་བའི་ཐུགས་ཀར་པད་ཟླའི་སྟེང་ན་ཨ་རབ་ཏུ་བརྟན་པ་དཀར་པོ་ལས་ཨ་གྲངས་མེད་པ་འཕྲོས་པས་ཕྱོགས་བཅུའི་འཇིག་རྟེན་ཐམས་ཅད་གང་ནས་སེམས་ཅན་ཐམས་ཅད་ཨའི་རྣམ་པར་གྱུར་པ་སླར་འདུས་སྙྀང་གའི་ཨ་ལ་ཐིམ་པས་འཕེལ་འགྲིབ་མེད་པའི་ངང་ལ་མཉམ་པར་བཞག་གོ

། དེ་ནས་ཡང་མཐའ་སྐོར་གྱི་ཡི་གེ་དང་ཨ་ལས་མིང་གི་ཡི་གེའི་ཚོགས་དེ་ཁོ་ན་བཞིན་འཕྲོས་པ་སླར་འདུས་འཁོར་འདས་གཉིས་སུ་མེད་པའི་ཆོས་ཉིད་འཕེལ་འགྲིབ་མེད་པའི་ངང་ལ་མཉམ་པར་བཞག་གོ ། དེ་ནི་རྫོགས་པའི་རིམ་པའི་ཡི་གེ་སྤྲིན་ནོ། ། གསུམ་པ་ནི། ཞི་བ་དང་རྒྱས་པ་དང་དབང་དང་དྲག་པོ་ལ་ཨ་དང་མིང་གི་ཡི་གེ་རྣམ་དཀར་པོ་དང་སེར་པོ་དང་དམར་པོ་དང་མཐིང་ནག་ཏུ་སྤྲོས་ཏེ། ནད་གདོན་ཞི་བ་དང༌། ཚེ་དང་བསོད་ནམས་རྒྱས་པ་དང༌། བསྒྲུབ་བྱ་བཀུག་ཅིང་དབང་དུ་བྱ་བ་དང༌། གདུག་པ་ཅན་ཚར་བཅད་པའི་ལས་བྱས་ནས་མཐར་འཕེལ་འགྲིབ་མེད་པའི་ངང་ལ་མཉམ་པར་བཞག་གོ ། རྒྱས་པར་ནི་ལེའུ་ལྔ་པ་བཞིན་ཏེ་དེ་ནི་ལས་སྣ་ཚོགས་བསྒྲུབ་པའི་ཡི་གེ་སྦྲིན་ནོ། ། གཉིས་པ་དེའི་ཕན་ཡོན་བསྟན་པ་ནི། སྒོམ་ཚུལ་འདི་ནི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་རྡོ་རྗེ་ཀུན་ཏུ་བཟང་པོའི་དངོས་གྲུབ་ཕུན་སུམ་ཚོགས་པ་ཐམས་ཅད་ཀྱི་རང་བཞིན་ཇི་ལྟར་འདོད་པ་ཐམས་ཅད་བརྟན་པར་འབྱུང་བའི་ཡེ་ཤེས་ཀྱི་རྒྱུ་ཡིན་ནོ། ། གཉིས་པ་ཡི་གེ་སྤྲིན་ཇི་ལྟར་སྤྲོས་པའི་ཚུལ་ལ་གཉིས། ཡི་གེ་སྤྲོས་པ་དང༌། ངོ་མཚར་གྱི་ལྟས་ཁྱད་པར་ཅན་སྣང་བའོ། ། དང་པོ་ནི། ཨཿཡི་གེ་རྣམས་ཀྱི་འབྱུང་གནས་ཏེ་འཕྲོ་གཞི་ཡིན་པས་ཁོངས་ནས་འབྱུང་བའི་རང་བཞིན་དུ་འཕྲོས་ཏེ། དཔེར་ན་འབྱུང་བ་ལས་གྱུར་པའི་གཟུགས་ཐམས་ཅད་འབྱུང་བ་ཆེན་པོའི་རྣམ་པར་སྐྱེ་བ་བཞིན་ཡི་གེ་ཐམས་ཅད་ཀྱང་ཨའི་རྣམ་པར་སྐྱེ་སྟེ་ངག་གི་གཞི་མ་ནི་ཨཿའོ། དེ་ཡང་ངག་གི་འདུ་བྱེད་ཀྱི་དབང་གིས་ཨ་དེ་ཉིད་བཀུགས་པ་ནི་ཨི། སྨད་པ་ནི་ཨུ་སྟེ་རྩ་བ་གསུམ་མོ། དེ་ལས་ཨ་དང་ཨེ་སྦྱར་བས་ཨེ། ཨ་དང་ཨུ་སྦྱར་བས་ཨོ། བསྒྲིམས་པས་རྀ། གློད་པས་ལྀ། དེ་རེ་རེ་ལའང་རིང་ཐུང་གི་དབྱེ་བས་སྒྲའི་ཡི་གེ་བཅུ་བཞི་དང༌། སྣ་དང་ལྡན་པ་ཨཾ། རྣམ་པར་བཅད་པ་ཨཿསྟེ་བཅུ་དྲུག་ཏུ་འགྱུར་རོ། ། དེའང་ཨའི་སྒྲ་དེ་ཉིད་མགུལ་པའི་གནས་དང་འཕྲད་པ་ལས་ཀ

། དེ་ཉིད་ཅུང་ཟད་ཞུམ་ཞིང་སྤྱི་བོའི་གནས་དང་འཕྲད་པ་ལས་ཁ། དེ་ཉིད་ཅུང་ཟད་ཞུམ་པ་ལས་ག ། དེ་ཁོག་སྦུབས་ཀྱི་གནས་དང་ཕྲད་པ་ལས་གྷ། དེ་སྣ་དང་ཕྲད་པ་ལས་ང་སྟེ་སངས་རྒྱས་ཀྱི་མགུར་གྱི་བུམ་པ་ལས་འཐོན་པའོ། ། ཙ་ཚ་ཛ་ཛྷ་ཉ། རྣམས་ནི་ཨ་དེ་ཉིད་རྐན་གྱི་དབུས་དང་ལྕེའི་དཀྱིལ་ཕྲད་པ་ལས་བྱུང་བས་ལྗགས་ལས་བྱུང་བའོ། ཊ་ཋ་ཌ་ཌྷ་ཎ། རྣམས་ནི་ཨ་དེ་ཉིད་ལྕེའི་རྩེ་མོར་ཉེ་བ་རྐན་གྱི་མཐར་ཕྲད་པ་ལས་བྱུང་བས་ལྗགས་ཀྱི་རྩེ་མོ་ལས་འཐོན་ཏོ། ཏ་ཐ་ད་དྷ་ན། རྣམས་ནི་ཨ་དེ་ཉིད་ལྕེའི་རྩེ་མོ་དང་སོ་འཕྲད་པ་ལས་བྱུང་བས་ལྗགས་ཀྱི་རྩེ་མོ་དང་ཚེམས་ལས་འཐོན་ཏོ། པ་ཕ་བ་བྷ་མ། རྣམས་ནི་ཨ་དེ་ཉིད་མཆུ་དང་འཕྲད་པ་ལས་བྱུང་བས་མཆུ་ལས་འཐོན་ཏོ། ། དེ་དག་གི་ནང་ཚན་གྱི་བྱེ་བྲག་ནི་ཀ་ལ་སོགས་པ་བཞིན་ནོ། ། ཡ་ར་ལ་ཝ། ཤ་ཥ་ས་ཧ། ཀྵཿསྟེ་ཡི་གེ་ལྷག་མ་དགུ་ལས་ཡ་དང་ས་རྐན་གྱི་སྡེ། ཝ་ནི་མཆུ། ར་དང་ཥ་སྤྱི་བོ། ལ་དང་ཤ་ནི་སོ། ཧ་མགུལ་བ། ཀྵ་མགུལ་བ་དང་སྤྱི་བོའི་ཆར་གཏོགས་པས་དེ་དག་ལས་བྱུང་ཡང༌། འཕྲོ་ཚུལ་ནི་སྨིན་མ་ལས་ཡ། ཀུ་སྐབས་ལས་ཝ། སྟ་ཟུར་ལས་ར། དཔུང་པ་ལས་ལ། ཐུགས་ཀ་ལས་ཤ ། ཕྱག་གི་འཁོར་ལོ་ལས་ཥཿ ལྟེ་བ་ལས་ས། ཞབས་ཀྱི་འཁོར་ལོ་ལས་ཧ། གསང་གནས་ལས་ཀྵཿརྣམས་འཐོན་ཏོ། ཡང་སྤྱན་གཉིས་ལས་ཨི་ཨཱི། སྙན་གཉིས་ལས་ཨུ་ཨཱུ། ཤངས་གཉིས་ལས་ཨེ་ཨཻ། དབུའི་གཙུག་ཏོར་ལས་ཨོ་ཨཽ་རྣམས་འཐོན་ཏོ། ། གཉིས་པ་ནི། ཡི་གེ་འདི་དག་སྐུ་གསུང་ཐུགས་ལས་ཕྱུང་བས། འཇིག་རྟེན་དྲུག་གི་ཕྱོགས་བཅུ་མཐའ་ཡས་པ་ཐམས་ཅད་དུ་ཡི་གེ་སྤྲིན་གྱི་སྣང་བ་ཆེན་པོས་ཤར་མཐོ་ན་ནུབ་དམའ་ནུབ་མཐོ་ན་ཤར་དམའ་ལྷོ་མཐོ་ན་བྱང་དམའ་བྱང་མཐོ་ན་ལྷོ་དམའ་མཐའ་མཐོ་ན་དབུས་དམའ་དབུས་མཐོ་ན་མཐའ་དམའ་བའི་ཚུལ་གྱིས་རྣམ་པར་འགྱུར་བ་རྣམ་པ་དྲུག་ཏུ་ཆུང་ངུར་གཡོས་པས་སྣང་བ་ཐམས་ཅད་གཟུགས་བརྙན་གྱི་རང་བཞིན་དུ་དག་པར་བྱས། འབྲིང་དུ་རབ་ཏུ་གཡོས་པས་སྟོང་པ་ཐམས་ཅད་ཡེ་ཤེས་ཀྱི་རང་བཞིན་དུ་གསལ་བར་བྱས།

ཆེན་པོའི་ཚུལ་གྱིས་ཀུན་ཏུ་རབ་ཏུ་གཡོས་ནས་གཉིས་སུ་མེད་པའི་རང་བཞིན་རྫོགས་པ་ཆེན་པོའི་ངང་དུ་འཁོར་འདས་ཀྱི་ཆོས་ཐམས་ཅད་མིང་གི་མཚན་ཉིད་བཏགས་པ་ཙམ་དུ་གྱུར་ཏོ། ། དེ་ནས་དེ་བཞིན་གཤེགས་པ་མཆོག་ཏུ་དགྱེས་ནས་ཧོ་ཞེས་མཉམ་པ་ཉིད་ཀྱི་ངང་དུ་བཞད་དོ། ། གསུམ་པ་ཡི་གེའི་རང་བཞིན་ཇི་ལྟར་གསུང་བའི་ཚུལ་ལ་དྲུག་སྟེ། ཡི་གེ་གསུང་བའི་རྒྱུ་བརྗོད་པ། སྐྱེ་བ་མེད་པའི་ཡི་གེའི་འཁོར་ལོར་སངས་རྒྱས་ཀྱི་དགོངས་པ་ཐམས་ཅད་འདུས་པས་ཆོས་ཀྱི་སྐུར་བསྟན་པ་ཡི་གེ་བཞི་བཅུ་རྩ་གཉིས་ཨའི་རང་བཞིན་དུ་འདུས་པས་ཡི་གེ་མངོན་རྫོགས་ལོངས་སྤྱོད་རྫོགས་པའི་སྐུར་སངས་རྒྱས་པར་བསྟན་པ། ཡི་གེ་ཉིད་ཀུན་གྱི་འབྱུང་གནས་སུ་གྱུར་པས་རོལ་པ་སྣ་ཚོགས་སུ་འཆར་བའི་ཕྱིར་སྤྲུལ་པའི་སྐུར་བསྟན་པ། དེ་ཉིད་དུ་རྒྱལ་བའི་དགོངས་པ་འདུས་པས་དཀྱིལ་འཁོར་བཞི་བཅུ་རྩ་ལྔའི་བརྗོད་ཚུལ་བསྟན་པ། སེམས་ཉིད་སྟོང་གཉིས་སུ་མེད་པར་ཡི་གེའི་སྒྲ་དོན་བཤད་པའོ། ། དང་པོ་ནི། ཡི་གེའི་སྤྲིན་སྤྲོས་པ་དེ་ནས་དེ་བཞིན་གཤེགས་པ་ཐམས་ཅད་ཀྱིས་ཡི་གེ་སྤྲིན་གྱི་ཆེད་དུ་བརྗོད་པ་འདི་བརྗོད་དོ། གཉིས་པ་ནི། ཡི་གེ་ཨ་ནི་སྣང་བའི་ཆ་ཙམ་མ་དོར་བས་སྟོང་པ་དང་དངོས་པོ་དང་མཚན་མ་མེད་པས་མི་སྟོང་གི་མཐའ་དང་བྲལ་བས་དེ་གཉིས་ཀྱི་རང་བཞིན་གཉིས་སུ་མེད་པའོ་ཞེས་པའི་དབུ་མའང་དམིགས་སུ་ཡོད་པ་མ་ཡིན་ཏེ་ལྟོས་པའི་དབང་གིས་བཞག་པའི་སྣང་བ་དང་སྟོང་པའི་རང་བཞིན་ལས་འདས་པའི་ཕྱིར་རོ། ། དེ་ལྟར་ཆོས་ཐམས་ཅད་མིང་ཙམ་ལས་སྨྲ་བསམ་སྤྲོས་བརྗོད་ཀྱི་ངོ་བོར་མ་གྲུབ་པ་ནི་སངས་རྒྱས་ཀུན་གྱི་དགོངས་པ་སྟེ། དེ་ཉིད་ཡི་གེ་འཕྲེང་བ་ཉིད་ཀྱི་ངང་ལ་གནས་པ་ཡིན་ནོ། ། གསུམ་པ་ནི། ཡི་གེ་ཐམས་ཅད་ཀྱི་འབྱུང་ཁུངས་ཨ་ཉིད་ཡི་གེའི་རྣམ་པ་སྣ་ཚོགས་པར་སྣང་བའི་རང་བཞིན། ཀ་ལ་སོགས་པ་བཞི་བཅུ་རྩ་གཉིས་སུ། ཀཱ་ལི་དང་ཨཱ་ལིའི་སྒྲ་ཡི་མིང་གིས་བརྗོད་པ་ཐམས་ཅད་བསྡུས་པ་ནི།

ཡེ་ནས་མངོན་པར་རྫོགས་པར་བྱང་ཆུབ་པའི་རྒྱལ་པོ་ཨ་སྐྱེ་བ་མེད་པ་ཆོས་ཀྱི་སྐུར་སངས་རྒྱས་པས་ན་ཨ་སངས་རྒྱས་པ་བཞིན་དུ་དེའི་ངང་ལས་འཕྲོས་པའི་ཡི་གེ་བཞི་བཅུ་རྩ་གཉིས་པོ་དེ་ཉིད་ཀྱང་སངས་རྒྱས་པར་ངེས་ཏེ་ངོ་བོ་གཅིག་གི་རོལ་པ་ཡིན་པའི་ཕྱིར་རོ། ། དོན་ལ་ཨ་ནི་ཀུན་ཏུ་བཟང་མོའི་དབྱིངས་སོ། ། ཡི་གེ་བཞི་བཅུ་རྩ་གཉིས་ནི་དེའི་ངང་ལས་འཕྲོས་པའི་སངས་རྒྱས་བཞི་བཅུ་རྩ་གཉིས་སོ། ། དེའི་རང་བཞིན་ནི་ཡི་གེ་ལོངས་སྤྱོད་རྫོགས་པའི་སྐུར་བསྟན་པ་ཡིན་ནོ། ། བཞི་པ་ནི། ངོ་བོ་ཆོས་སྐུར་གནས་པས་ཨེ་མ་ཧོ་རང་བཞིན་ལོངས་སྐུར་སྣང་བས་ངོ་མཚར་ཐུགས་རྗེ་སྤྲུལ་སྐུར་ཤར་བས་ཡ་མཚན་པའི་དོན་གྱི། ཡི་གེ་སྤྲིན་གྱི་འཁོར་ལོ་རྫུ་འཕྲུལ་ཆེན་པོ་བསམ་གྱིས་མི་ཁྱབ་པའི་རང་བཞིན་བཞི་བཅུ་རྩ་གཉིས་ཀྱི་སྟེང་དུ་མགོ་ཚེག་ཤད་གསུམ་བསྣན་པས། བཞི་བཅུ་རྩ་ལྔའི་ཚེགས་རྣམས་ནི་མིང་དང༌། དེ་ལས་ཐེག་པའི་ཆོས་སྣ་ཚོགས་པའི་དོན་ཆེན་པོ་སྨྲ་ཞིང་གཞན་ལ་སྟོན་པའི་རྒྱུའོ། རགས་པའི་དངོས་པོར་གྲུབ་པ་མེད་པ་ཡི་གེའི་རང་བཞིན་རང་གི་སེམས་ཉིད་འོད་གསལ་བ་སྟེ། གང་ཟག་དང་ཆོས་ཀྱི་བདག་མེད་ཅིང་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཉིད་ཡེ་གདོད་མ་ཉིད་ནས་དངོས་པོ་དང་མཚན་མའི་ཆོས་སུ་མི་དམིགས་ཀྱང༌། སྣང་བའི་རང་བཞིན་ཆུ་ཟླ་ལྟར་གཉིས་སུ་མེད་པའི་ཚུལ་གྱིས་སངས་རྒྱས་ཀྱི་སྐུ་དང་སེམས་གྱི་རྩ་གནས་འཁོར་ལོ་རྣམས་ན་ཡི་གེ་དེ་དག་གི་དབྱིབས་ཨ་སེང་གེ་འགྱིངས་པ་ལྟ་བུ་དང་ཀ་བ་དན་རྩེགས་པ་ལྟ་བུ་ལ་སོགས་པར་གནས་པ་དང་ཁ་དོག་ཀྱང་ཨཱ་ལི་རྣམས་དམར་པོ་དང་ཀཱ་ལི་རྣམས་དཀར་པོའི་རང་བཞིན་དང་སངས་རྒྱས་ཀྱི་གནས་སྐབས་ན་ཡི་གེའི་སྤྲིན་ཁ་དོག་དང་དབྱིབས་དང་མིང་དང་ཚིག་གི་ཚོགས་ཀྱི། རྣམ་པར་འཕྲུལ་པའི་རོལ་པ་ཅིར་ཡང་སྤྲུལ་ཅིང་འགྲོ་བའི་སྐལ་བ་དང་མཐུན་པར་ཆོས་སྟོན་པར་མཛད་དོ། ལྔ་པ་ནི། ཕྱོགས་བཅུ་དུས་བཞིར་སྔ་ཕྱི་ད་ལྟར་འགྲོ་བའི་དོན་ལ་གཤེགས་པ་ཡི།

སངས་རྒྱས་ཐམས་ཅད་ཀྱི་གསང་བ་རང་བྱུང་གི་ཡེ་ཤེས་སེམས་དཔའི་སྐུའི་དཀྱིལ་འཁོར་ནི་སྐུའི་སྐུ་སྐུའི་གསུང་སྐུའི་ཐུགས། རེ་རེ་ལའང་ཡོན་ཏན་དང་ཕྲིན་ལས་གཉིས་བསྣན་ནས་ལྔ་ལྔར་ཕྱེ་བས་བཅོ་ལྔ། དེ་བཞིན་དུ་གསུང་དང༌། ཐུགས་ལའང་བཅོ་ལྔ་བཅོ་ལྔ་སྟེ་རིགས་ལྔའི་དཀྱིལ་འཁོར་བཞི་བཅུ་རྩ་ལྔ་པོ་དེ་ཉིད། ཡི་གེ་མགོ་ནས་འཇུག་ཀྵ་ལ་ཐུག་གི་བར་དུ་རྫོགས་པའོ། དྲུག་པ་ལ་གསུམ། སེམས་ཉིད་སྐྱེ་བ་མེད་པ་ཡི་གེའི་དོན་དུ་བསྟན་པ། སྐྱེ་བ་མེད་པ་ཉིད་ཀྱི་ངང་ལས་ཡི་གེར་སྣང་བས་ཡོན་ཏན་ལྷུན་གྱིས་གྲུབ་ཚུལ། སྣང་སྟོང་གཉིས་སུ་མེད་པའི་ཡི་གེ་གང་གིས་བྲིས་ཤིང་བཀོད་པའི་ཚུལ་ལོ། ། དང་པོ་ནི། སེམས་ཀྱི་རང་བཞིན་འོད་གསལ་བ་དེ་ཉིད་རང་བཞིན་ལྷུན་གྱིས་གྲུབ་པའི་ཡི་གེ་སྟེ། ཡི་གེ་དེ་ཉིད་ལ་དངོས་པོ་དང་མཚན་མར་གྲུབ་པ་ཡོད་པ་མ་ཡིན་ནོ། ། གཉིས་པ་ནི། སེམས་ཉིད་དམིགས་སུ་མེད་པ་དོན་དམ་པའི་ཡི་གེ་དེ་ཉིད་འོད་གསལ་བའི་ཁམས་སྣ་ཚོགས་པའི་ཕྱིར། རྟེན་བྱེད་པའི་སྐུ་ཡི་འཁོར་ལོ་ཆེན་པོ་བརྡ་སྤྲོས་པའི་གསུང་གི་འཁོར་ལོ་ཆེན་པོ་མཉམ་པར་འཇོག་པ་ཐུགས་ཀྱི་འཁོར་ལོ་ཆེན་པོ་ཐམས་ཅད་མཁྱེན་པས་ཡོན་ཏན་གྱི་འཁོར་ལོ་ཆེན་པོ། ཐོགས་པ་མེད་པས་ཕྲིན་ལས་གྱི་འཁོར་ལོ་ཆེན་པོ་སྟེ། སངས་རྒྱས་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དེ་ནི་ཡོན་ཏན་ཕུན་སུམ་ཚོགས་པ་ཡེ་ནས་ལྷུན་གྱིས་གྲུབ་པས་ངོ་མཚར་གྱི་མཆོག ། སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ཡ་མཚན་གྱི་ཆོ་འཕྲུལ་ཆེན་པོ་རང་ལ་སྣང་བར་བྱེད་པས་རབ་ཏུ་འགུགས་པའོ། ། གསུམ་པ་ནི། དེ་ལྟར་སྣང་བའི་ཡི་གེ་དེ་ཉིད་སེམས་ཉིད་ཡེ་ནས་དག་པ་ཆོས་ཀྱི་དབྱིངས་འགྱུར་བ་མེད་པའི་ངང་ལ་ཡེ་ཤེས་ལྷུན་གྱིས་གྲུབ་པ་བྱ་རྩོལ་མེད་པའི་དབྱིངས་ཀྱིས་ཡེ་ནས་བྲིས་པ་སྟེ། གཏན་དུ་འཕོ་འགྱུར་མེད་པའི་ཆོས་ཉིད་རང་བཞིན་གྱིས་འོད་གསལ་བ་ལ་ཡི་གེ་ཞེས་བྱ་བའི་དོན་དུ་བཏགས་པ་ནི་གསར་དུ་བྱས་པའམ་བྱུང་བ་མ་ཡིན་པ་དེ་ཕྱིར་ལྷུན་གྱིས་གྲུབ་པའི་ཡི་གེ་སྤྲིན་དུ་གནས་པར་བརྗོད་དོ།

། གཉིས་པ་ལྷ་དང་སྦྱར་ཏེ་བྱེ་བྲག་སོ་སོར་བཤད་པ་ལ་གསུམ་སྟེ། ཡི་གེ་གསུམ་གྱི་དོན་སྤྱིར་བསྟན་པ་དང༌། ཡི་གེ་བཞི་བཅུ་རྩ་གཉིས་ཀྱི་དོན་བྱེ་བྲག་ཏུ་བཤད་པ་དང༌། དེ་དག་གི་དོན་བསྡུ་བའོ། ། དང་པོ་ནི། ཡི་གེའི་མགོ་བེར་ཀ་རིས་ནི་ཐུགས་རྡོ་རྗེ་མཚོན་བྱེད་གླེགས་བམ་ཐམས་ཅད་ལ་འཇུག་པའི་སྒོར་གྱུར་པས་མ་ནོར་བའི་ལམ་ཡིན་ཏེ་ཤིང་རྟའི་འདྲེན་བྱེད་བཞིན་ནོ། ། ཏིག་ནི་གསུང་རྡོ་རྗེ་མཚོན་བྱེད་ཤེས་རབ་མཐའ་གཉིས་ལ་མི་གནས་པ་དངོས་པོ་རྣམས་མིང་དུ་སོ་སོར་གྲུབ་ཅིང་སྨྲ་བའོ། ། ཤད་ནི་སྐུ་རྡོ་རྗེ་ཐབས་ཀྱི་ཆོ་འཕྲུལ་ཆེན་པོ་ཡི་གེ་རྣམས་མ་འདྲེས་པར་ཚིག་སུ་གཅོད་པའོ། ། གཉིས་པ་ལ་ལྔ། དབྱིངས་རིགས་ལྔ་ཡབ་ཡུམ་དང་བཅས་པའི་ཡི་གེ། ནང་སེམས་སྒོ་བ་དང་བཅས་པའི་ཡི་གེ། ཕྱི་སེམས་སྒོམ་དང་བཅས་པའི་ཡི་གེ། ཡེ་ཤེས་ཐུབ་པ་དང་བཅས་པའི་ཡི་གེ། སྒོ་སྐྱོང་ཁྲོ་བོ་དང་བཅས་པའི་ཡི་གེ་བསྟན་པའོ། །

དང་པོ་ལ་གསུམ། དབྱིངས་ཀུན་ཏུ་བཟང་མོའི་ཡི་གེ། རིགས་ལྔ་ཡབ་ཀྱི་ཡི་གེ། རིགས་ལྔ་ཡུམ་གྱི་ཡི་གེའོ། ། དང་པོ་ནི། ཨ་ནི་ཆོས་ཐམས་ཅད་སྐྱེ་བ་མེད་པའི་དེ་བཞིན་ཉིད་ཀུན་ཏུ་བཟང་མོའི་ངོ་བོ་ཉིད་ཤེས་རབ་ཀྱི་ཕ་རོལ་ཏུ་ཕྱིན་མའོ། ། གཉིས་པ་ནི། ཋ་ནི་རྣམ་པར་ཤེས་པའི་དེ་བཞིན་ཉིད་ཁོང་དུ་ཆུད་པའི་སྒོ་སྟེ་ཐབས་སྣང་བའི་སྒྱུ་མ་སྣ་ཚོགས་སུ་འཕྲུལ་པའི་ངོ་བོ་དབྱིངས་ལས་མ་སྐྱེས་པས་དེ་བཞིན་ཉིད་རྣམ་པར་ཤེས་པའི་རྡོ་རྗེ་ཐུགས་རྣམ་སྣང་གི་ས་བོན་ཉིད་དོ། ། ཊ་ནི་གཟུགས་ཀྱི་དེ་བཞིན་ཉིད་ཁོང་དུ་ཆུད་པའི་ཐབས་སྣང་བའི་སྒྱུ་མ་སྣ་ཚོགས་སུ་འཕྲུལ་པ་མི་བསྐྱོད་པའི་ས་བོན་ཉིད་དོ། ། ཌ་ནི་ཚོར་བའི་དེ་བཞིན་ཉིད་ཁོང་དུ་ཆུད་པའི་ཐབས་ཀྱི་སྒྱུ་མ་སྣ་ཚོགས་སུ་འཕྲུལ་པ་ཡིད་བཞིན་རིན་ཆེན་འབྱུང་ལྡན་གྱི་ས་བོན་ཉིད་དོ། ། ཌྷ་ནི་འདུ་ཤེས་ཀྱི་དེ་བཞིན་ཉིད་ཁོང་དུ་ཆུད་པའི་ཐབས་ཀྱི་སྒྱུ་མ་སྣ་ཚོགས་སུ་འཕྲུལ་པ་འོད་དཔག་མེད་ཀྱི་ས་བོན་རྣམ་པར་དག་པ་ཉིད་དོ། ། ཎ་ནི་འདུ་བྱེད་ཀྱི་དེ་བཞིན་ཉིད་རྟོགས་པའི་རང་བཞིན་དུས་ཀུན་ཏུ་སྒྱུ་འཕྲུལ་དོན་ཡོད་གྲུབ་པའི་ས་བོན་ཉིད་དོ། ། གསུམ་པ་ནི། ཐ་ནི་ཐབས་དང་ཤེས་རབ་གཉིས་སུ་མེད་པ་ནམ་མཁའི་རང་བཞིན་ཟུང་དུ་འབྲེལ་བའི་དྲ་བ་མངོན་པར་རྫོགས་པར་བྱང་ཆུབ་པ་ནམ་མཁའ་དབྱིངས་ཀྱི་དབང་ཕྱུག་མའི་ས་བོན་ཉིད་དོ། ། ཏ་ནི་ཤེས་རབ་ཀྱི་དྲ་བ་རབ་ཏུ་བརྟན་པ་སངས་རྒྱས་སྤྱན་གྱི་ས་བོན་ཉིད་དོ། ། ད་ནི་ཡེ་ཤེས་ཀྱི་དྲ་བ་འོད་ཟེར་ལྷམ་མེ་བ་གོས་དཀར་མོའི་ས་བོན་ཉིད་དོ། ། དྷ་ནི་ཆོས་ཉིད་ཀྱི་དྲ་བ་འཁྲིལ་བ་མཱ་མ་ཀཱིའི་ས་བོན་ཉིད་དོ། ། ན་ནི་དེ་བཞིན་ཉིད་ཀྱི་དྲ་བ་ཀུན་ཏུ་མཛེས་པ་དམ་ཚིག་སྒྲོལ་མའི་ས་བོན་དུ་འགྱུར་རོ། ། གཉིས་པ་ནང་སེམས་སྒོ་བ་དང་བཅས་པའི་ཡི་གེ་ལ་གཉིས། རྣམ་པར་ཤེས་པའི་སེམས་དཔའ་བཞི་དང་ཐུགས་ཀྱི་སྒོ་བའི་ཡི་གེ། ཡུལ་གྱིས་སེམས་མ་བཞི་དང་སྐུའི་སྒོ་བའི་ཡི་གེའོ།

། དང་པོ་ནི། ཀ་ནི་སྤྱན་གྱི་ཐུགས་མིག་གི་རྣམ་པར་ཤེས་པ་དབྱིངས་སུ་དག་པ་ཉིད་ཀྱི་མཆོག་སའི་སྙིང་པོའི་ཡི་གེའོ། ། ཁ་ནི་སྙན་གྱི་ཐུགས་རྣ་བའི་རྣམ་པར་ཤེས་པ་དབྱིངས་སུ་དག་པ་ཉིད་ཀྱི་མཆོག་ཕྱག་ན་རྡོ་རྗེའོ། ། ག་ནི་ཤངས་ཀྱི་ཐུགས་སྣའི་རྣམ་པར་ཤེས་པ་དབྱིངས་སུ་དག་པ་ཉིད་ཀྱི་མཆོག་ནམ་མཁའི་སྙིང་པོའོ། ། གྷ་ནི་ལྗགས་ཀྱི་ཐུགས་ལྕེའི་རྣམ་པར་ཤེས་པ་དབྱིངས་སུ་དག་པ་ཉིད་ཀྱི་མཆོག་སྤྱན་རས་གཟིགས་སོ། ། ང་ནི་དབང་ཤེས་དེ་དག་གི་འཛིན་པ་ཐུགས་ཀྱང་འཇིག་པར་བྱེད་པ་དང་སྒོ་གསུམ་གྱི་ཞེན་པ་དག་པའི་སྒོ་བ་གཤིན་རྗེ་གཤེད་ཡིན་པའོ། ། གཉིས་པ་ནི། ཙ་ནི་སྤྱན་གྱི་སྐུ་ཡི་མཆོག་གཟུགས་རྣམ་པར་དག་པ་རྡོ་རྗེ་སྒེག་པ་མའོ། ། ཚ་ནི་སྙན་གྱི་སྐུ་ཡི་མཆོག་སྒྲ་རྣམ་པར་དག་པ་གླུ་མའོ། ཛ་ནི་ཤངས་ཀྱི་སྐུ་ཡི་མཆོག་དྲི་རྣམ་པར་དག་པ་ཕྲེང་བ་མའོ། ། ཛྷ་ནི་ལྗགས་ཀྱི་སྐུ་ཡི་མཆོག་རོ་རྣམ་པར་དག་པ་གར་མའོ། ། ཉ་ནི་སྐུ་ཡང་འཇིག་པར་བྱེད་པ་ཡུལ་རྣམས་དང་སྒོ་གསུམ་ལ་ཞེན་བྱེད་དུ་འཛིན་པ་དག་པའི་སྐུའི་སྒོ་བ་སྟོབས་པོ་ཆེ་བསྟན་པའོ། ། གསུམ་པ་ཕྱི་སེམས་སྒོ་བ་དང་བཅས་པའི་ཡི་གེ་ལ་གཉིས། དབང་པོའི་སེམས་དཔའ་བཞི་སྒོ་བ་དང་བཅས་པ། ། དུས་ཀྱི་སེམས་མ་བཞི་སྒོ་མ་དང་བཅས་པའོ། ། དང་པོ་ནི། པ་ནི་སྤྱན་གྱི་གསུང་གི་མཆོག་མིག་གི་དབང་པོ་གནས་སུ་དག་པ་བྱམས་པའི་ཡི་གེའོ། ཕ་ནི་སྙན་གྱི་གསུང་གི་མཆོག་རྣ་བའི་དབང་པོ་གནས་སུ་དག་པ་སྒྲིབ་པ་རྣམ་པར་སེལ་བའོ། ། བ་ནི་ཤངས་ཀྱི་གསུང་གི་མཆོག་སྣའི་དབང་པོ་གནས་སུ་དག་པ་ཀུན་ཏུ་བཟང་པོའོ། ། བྷ་ནི་ལྗགས་ཀྱི་གསུང་གི་མཆོག་ལྕེའི་དབང་པོ་གནས་སུ་དག་པ་འཇམ་དབྱངས་སོ། མ་ནི་གསུང་ཡང་འཇིག་པར་བྱེད་པ་དེ་དག་ལ་བདག་ཏུ་འཛིན་པ་དང་སྒོ་གསུམ་གྱི་ཞེན་ཡུལ་དག་པ་རྟ་མགྲིན་ནོ། ། གཉིས་པ་ནི། ཡ་ནི་འདས་པའི་ཆོས་རྣམས་སྐྱེ་བ་རྣམ་པར་དག་པའི་ཆོས་ཉིད་བདུག་སྤོས་མའོ། ། ཝ་ནི་ད་ལྟར་གནས་པ་རྣམ་པར་དག་པའི་ཆོས་ཉིད་མེ་ཏོག་མ་ཡིན་ནོ།

ར་ནི་མ་འོངས་པ་ན་འཇིག་པ་རྣམ་པར་དག་པ་སྟེ་ཆོས་ཉིད་སྣང་གསལ་མའོ། ། ལ་ནི་དུས་བཞི་མཉམ་པ་ཉིད་ཀྱི་ཡེ་ཤེས་སུ་རང་སྣང་བའི་སྟོང་པ་རྣམ་པར་དག་པའི་ཆོས་ཉིད་དྲི་ཆབ་མའོ། ཤ་ནི་རྟག་པ་རྣམ་པར་དག་པ་སྟེ་ལྕགས་ཀྱུ་མའོ། ། ཥ་ནི་ཆད་པ་རྣམ་པར་དག་པས་ཡོད་པ་མ་ཡིན་པ་ཞགས་པ་མའོ། ། ས་ནི་ཆོས་ཐམས་ཅད་རྟག་ཆད་ཀྱི་མཐའ་དང་བྲལ་ཞིང་བདག་མེད་པ་ལྕགས་སྒྲོག་མའོ། ཧ་ནི་དངོས་པོ་དང་མཚན་མ་མེད་པ་ཉིད་ཀྱི་ཕྱིར་དྲིལ་བུ་མའོ། ། བཞི་པ་ཡེ་ཤེས་ཐུབ་དྲུག་དང་བཅས་པའི་ཡི་གེ་ནི། ཀྵ་ནི་ཆོས་ཉིད་ཟད་པའི་སྒོ་སྟེ་རང་སྣང་གི་ཡེ་ཤེས་རྣམ་པར་དག་པ་ཐུགས་ཀྱི་ཐུགས་ཏེ་ཀུན་བཟང་པོ་ཡབ་ཀྱི་ཡི་གེའོ། ། ཨ་ནི་འཇིག་རྟེན་གྱི་ཁམས་རྒྱ་མཚོའི་རྡུལ་ཕྲ་བ་སྙེད་ཀྱི་ལྷ་ཡི་འཇིག་རྟེན་རྣམས་ཡོངས་སུ་འདུལ་བའི་ལྷའི་ཐུབ་པ་དང༌། དེ་བཞིན་དུ་ཐམས་ཅད་ལ་སྦྱར་ཏེ་ཨཱི་ནི་རྡུལ་སྙེད་ལྷ་མ་ཡིན་རྣམས་ལ་ལྷ་མིན་གྱི་ཐུབ་པ་དང༌། ཨུ་ནི་རྡུལ་སྙེད་མི་རྣམས་སུ་མིའི་ཐུབ་པ་དང༌། ཨཱུ་ནི་རྡུལ་སྙེད་བྱོལ་སོང་རྣམས་ལ་བྱོལ་སོང་གི་ཐུབ་པ་དང༌། ཨེ་ནི་རྡུལ་སྙེད་ཡི་དྭགས་རྣམས་སུ་ཡི་དྭགས་ཀྱི་ཐུབ་པ་དང༌། ཨཻ་ནི་རྡུལ་སྙེད་དམྱལ་བ་རྣམས་སུ་དམྱལ་བའི་ཐུབ་པས་འདུལ་བའི་ཡི་གེའོ། ། ལྔ་པ་སྒོ་སྐྱོང་ཁྲོ་བོ་དང་བཅས་པའི་ཡི་གེ་ནི། ཨོ་ནི་མཚན་མ་ཐམས་ཅད་དང་སྒོ་གསུམ་གྱི་སྤྲོས་པ་མཐའ་དག་འཇིག་པར་བྱེད་ཅིང་ཆོ་འཕྲུལ་ཆེན་པོར་སྟོན་པ། བདུད་རྩི་འཁྱིལ་པའོ། ཨོ་ནི་གཟུང་འཛིན་ཐམས་ཅད་ཞིག་པ་ཡིན་ཏེ། ། ཞི་བའི་གདངས་ཡེ་ཤེས་ལྔའི་རང་བཞིན་ཁྲོ་བོར་སྣང་བའོ། ། དེའང་བྷིནྣུ་ཆོས་ཀྱི་དབྱིངས་ཀྱི་ཡེ་ཤེས། ཟླ་ཚེས་མེ་ལོང་ལྟ་བུའི་ཡེ་ཤེས། ཁོག་པ་མཉམ་པ་ཉིད་ཀྱི་ཡེ་ཤེས། ནཱ་ད་སོ་སོར་རྟོགས་པའི་ཡེ་ཤེས། རང་བཞིན་བྱ་བ་གྲུབ་པའི་ཡེ་ཤེས་སོ། ཁྲོ་བོའི་དཀྱིལ་འཁོར་ནི་བུདྡྷ་ཧེ་རུ་ཀཱའི་ས་བོན་ཨཱོཾ་ཡེ་ཤེས་ལྔ་ལྡན་ལས་འཕྲོས་པ་ཡིན་ནོ།

། གསུམ་པ་དེ་དག་གི་དོན་བསྡུ་པ་ནི། དེ་ལྟར་ལྷུན་གྱིས་གྲུབ་པའི་རང་བཞིན་ཡི་གེ་འཁོར་ལོ་ཚོགས་ཆེན་གྱི་སྤྲིན་འདིས། སངས་རྒྱས་ཐམས་ཅད་ཀྱི་སྐུ་གསུངས་ཐུགས་ཡེ་ཤེས་ཀྱི་འཕྲེང་བ་ཐམས་ཅད་བསྡུས་སོ། ། ཞེས་དེ་བཞིན་གཤེགས་པ་ཉིད་ཀྱིས་ཆེད་དུ་བརྗོད་དོ། དེ་ལྟར་ཡི་གེའི་སྤྲིན་དེ་ཉིད་སྐུ་དང་ཡེ་ཤེས་འདུ་འབྲལ་མེད་པའི་ངོ་བོར་ཡེ་ནས་གནས་པ་ལ་ངོ་མཚར་བའི་ཚུལ་གྱིས། ཨ་ཧོ་ཞེས་བཞད་པའོ། ། གསུམ་པ་དེ་གཉིས་ཀའི་དོན་བསྡུ་བ་ལ་གཉིས། ཚུལ་ཇི་ལྟར་བྱུང་བ་དང༌། དོན་བསྡུ་བ་དངོས་སོ། ། དང་པོ་ནི། ཡི་གེ་རྒྱས་པར་བཤད་པ་དེ་ནས་རང་སྣང་བའི་དེ་བཞིན་གཤེགས་པ་བཙུན་མོའི་ཚོགས་དང་རང་བཞིན་གཉིས་སུ་མེད་པའི་དཀྱིལ་འཁོར་དེ་དག་ཉིད་ཀྱི་སྙིང་པོ་ཡི་གེ་སྤྲིན་གྱི་གསང་བ་འདི་ཉིད། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་རྡོ་རྗེ་ལས་ཕྱུང་ངོ༌། གཉིས་པ་ནི། གཉིས་སུ་མེད་པའི་རང་བཞིན་ལ་བསྔགས་པའི་ཕྱིར་ཨ་ཧོ་ཞེས་བཞག་ནས། ཐབས་རང་བྱུང་གི་ཐུགས་རྗེ་ཆེན་པོ་དང་ཤེས་རབ་མཐའ་གཉིས་ལས་འདས་པའི་རང་བཞིན་གྱི་ངང་ལས་སྟོན་པ་ཉིད་ལྷག་པའི་ཡེ་ཤེས་གདུལ་བྱའི་དོན་ལ་རབ་ཏུ་དགྱེས་ནས་ཐུགས་རྗེའི་སྤྲིན་ཕུང་བྱང་ཆུབ་ཀྱི་སེམས་ཕུན་སུམ་ཚོགས་པའི་རྒྱུ་མི་ཟད་པ་རྒྱན་གྱི་འཁོར་ལོ། ཡེ་ནས་མངའ་བའི་འབྲས་བུ་རྒྱལ་བ་བཞི་བཅུ་རྩ་གཉིས་ལ་སོགས་པའི་དཀྱིལ་འཁོར་ཆེན་པོ་སྨིན་པ་ལས་སྤྲུལ་པའི་སྐུ་འཕྲོ་བས་འགྲོ་བའི་དོན་ལྷུན་གྱིས་གྲུབ་པར་འབྱུང་བའི་རྒྱུ་ངོ་མཚར་བའི་ཡི་གེ་ཀཱ་ལི་ལ་སོགས་པ་མིང་ཚོགས་བཞི་བཅུ་རྩ་གཉིས་སུ་སྣང་བ་དེ་ཉིད། རྒྱུ་རྐྱེན་གྱིས་གསར་དུ་འདུས་མ་བྱས་པ་ཉིད་ཀྱི་ངོ་བོ་ལྷུན་གྱིས་གྲུབ་པའི་ཆོས་ཡེ་ནས་གནས་པའི་ངང་ལས་འགྲོ་བའི་དོན་དུ་རང་བྱུང་གི་ཐུགས་རྗེ་སྣང་བས་འདུས་བྱས་པ་ལྟར་འཁོར་ལོ་བཀོད་པ་ངོ་བོ་ལ་འཕོ་འགྱུར་མེད་པའི་དོན་གྱིས་གཉིས་སུ་མེད་པའི་རྡོ་རྗེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དཀྱིལ་འཁོར་ལྔ་བཅུ་རྩ་ལྔ་ལ་སོགས་པ་འབྱིན་པའི་རང་བཞིན་དཀྱིལ་འཁོར་འཕྲུལ་ཅིང་སྣང་བར་བྱེད་པའི་དམ་ཚིག་ཆེན་པོ་ལས།

དུས་རྟག་ཏུ་འདའ་བར་མི་མཛད་ཅིང་ཡི་གེ་འཁོར་ལོ་ལས་རང་བྱུང་གི་ཡེ་ཤེས་ཤར་བའི་ཚེ་རང་སྣང་གི་དཀྱིལ་འཁོར་དང་འགྲོ་བ་འདུལ་བའི་དཀྱིལ་འཁོར་ཕྱོགས་བཅུར་འཕྲོ་བ་ཐམས་ཅད་རང་དབང་མེད་པར་འཆར་བ་ནི་རྒྱུ་ཡི་གེ་སྤྲིན་དང་རྐྱེན་ཡེ་ཤེས་དང་གདུལ་བྱའི་སྣང་བ་འཚོགས་པའི་མཐུ་ཆེན་པོ་ལས་སྣང་བ་ཡིན་ནོ། དེ་ལ་ངོ་མཚར་བས། ཧོ་ཞེས་བཞད་པའོ། ། དེ་ནི་སངས་རྒྱས་ལས་སྤྲོས་ཚུལ་ལྟར་བཤད་པའོ། ། གཞན་དུ་ན་ཡི་གེ་འཁོར་ལོ་ལུས་ལ་གནས་ཚུལ་དང་ལམ་སྒོམ་ཚུལ་ལྟར་བཤད་པ་གཉིས་ལས། དང་པོ་ནི། ལུས་ཅན་ཀུན་གྱི་ལུས་ལ་ཐབས་དང་ཤེས་རབ་ཐིག་ལེ་དཀར་དམར་གཉིས་སུ་མེད་པར་དགྱེས་པའི་སྤྲིན་གྱི་ཁམས་བྱང་ཆུབ་སེམས་ཀྱི་ཚོགས་ནི་རྒྱུ་ཀུན་རྫོབ་ཀྱི་རང་བཞིན་སྣུམ་དང་སྡོང་བུ་ལྟ་བུར་རྩ་འཁོར་ལོ་བཞིའི་དབུས་དང་འདབ་མ་ལ་གནས་པའི་དྭངས་མ་མར་མེ་ལྟར་འོད་གསལ་བ་ཉིད་ཡི་གེའི་གཟུགས་སུ་སྣང་བ་སྟེ། དེ་ཉིད་འབྲས་བུ་རྒྱལ་བ་སྨིན་ཅིང་གྲུབ་པར་བྱེད་པས་ངོ་མཚར་བའི་མིང་ཚོགས་བཞི་བཅུ་རྩ་གཉིས་ཏེ། རང་བཞིན་ཡེ་ནས་གནས་པས་འདུས་མ་བྱས་པའི་ཆོས་ཉིད་འོད་གསལ་བའི་ངང་ལས་ལམ་གོམས་པར་བྱེད་པའི་འདུས་བྱས་ཐབས་ལ་མཁས་པའི་རང་བཞིན་དང་ཤེས་རབ་ཟུང་དུ་འབྲེལ་བའི་རྡོ་རྗེས་སྐུ་དང་ཡེ་ཤེས་ཀྱི་དཀྱིལ་འཁོར་མངོན་དུ་འབྱིན་པའི་དམ་ཚིག་ཆེན་པོ་ལས་འདའ་བར་མི་མཛད་པ་ནི་གཞིའི་ཡི་གེ་ཉིད་ལམ་གྱི་རྐྱེན་གྱིས་ལྷའི་དཀྱིལ་འཁོར་དུ་གསལ་བར་བྱེད་པ་རྟེན་ཅིང་འབྲེལ་བར་འབྱུང་བའི་དབང་གིས་རྒྱུ་རྐྱེན་ཚོགས་པའི་ནུས་མཐུ་འབྱུང་རུང་དུ་གཞི་ལ་ད་ལྟ་ནས་ཡོད་པ་ནི་ངོ་མཚར་ཆེ་ཧོ་ཞེས་བསྟན་པའོ། ། ཡང་ལམ་སྒོམ་ཚུལ་དང་སྦྱར་ན་གཉིས་ལས། གྲོལ་ལམ་དང་སྦྱར་བ་ནི་ཐབས་བྱང་ཆུབ་ཏུ་སེམས་བསྐྱེད་པ་དང་ཤེས་རབ་དེ་བཞིན་ཉིད་ཀྱི་ཏིང་ངེ་འཛིན་དང་དགྱེས་སྤྲིན་ཀུན་སྣང་དང་བྱང་ཆུབ་སེམས་ཚོགས་རྒྱུའི་ཏིང་ངེ་འཛིན་རྣམས་བསྒོམས་ནས།

ཡི་གེ་སྤྲིན་གྱི་འཁོར་ལོ་སྔར་བསྟན་པ་བཞིན་བསྒོམས་པས་འབྲས་བུ་རྒྱལ་བའི་དཀྱིལ་འཁོར་སྨིན་གྲུབ་འབྱུང་བས་ངོ་མཚར་གྱི་མིང་ཚོགས་བཞི་བཅུ་རྩ་གཉིས་ཀྱིས་འདུས་མ་བྱས་ཆོས་སྐུ་དང༌། འདུས་བྱས་གཟུགས་སྐུའི་རྡོ་རྗེ་གཉིས་སུ་མེད་པའི་དཀྱིལ་འཁོར་དམ་པ་འབྱིན་པའི་དམ་ཚིག་ལས་འདས་བར་མི་མཛད་པ་ནི། རྟེན་འབྲེལ་གྱིས་དབང་མེད་རྒྱུ་རྐྱེན་ཚོགས་པའི་མཐུ་སྟེ་གཟུགས་བརྙན་དང་སྒྱུ་མའི་སྣང་བ་བཞིན་འབྱུང་བ་ནི་ངོ་མཚར་ཆེ་ཧོ་ཞེས་པའོ། ཐབས་ལམ་ལྟར་ན་ཐབས་ཡབ་ཀྱི་ཟླ་བ་དང་ཤེས་རབ་ཡུམ་གྱི་ཉི་མ་གཉིས་སུ་མེད་པར་འདྲེས་པའི་དགྱེས་སྤྲིན་དགའ་བ་བཞིའི་ངོ་བོ་ཉིད་ནི་ཁམས་བྱང་ཆུབ་ཀྱི་སེམས་ཀྱི་ཚོགས་འཁོར་ལོ་བཞིར་བབ་པ་ལས་བྱུང་བའི་བདེ་སྟོང་གཉིས་སུ་མེད་པ་བསྒོམ་པའི་འབྲས་བུ་རྒྱལ་བ་སྨིན་ཅིང་གྲུབ་པར་བྱེད་པ་ངོ་མཚར་ཆེ་བ་མིང་ཚོགས་བཞི་བཅུ་རྩ་གཉིས་ཀྱི་ངོ་བོ་དེ་ཡང་འདུས་མ་བྱས་པའི་ཡེ་ཤེས་བཞི་པོ་ཉིད་བསྲུབས་པ་དང་འགེངས་པ་དང་འགྲེམས་པ་ལ་སོགས་པས་འདུས་བྱས་པའི་དབང་གིས་ཐབས་ཤེས་གཉིས་སུ་མེད་པའི་རྡོ་རྗེའི་དོན་དུ་གནས་པས་དཀྱིལ་འཁོར་དམ་པ་སྐུ་ལྔ་ལྷུན་གྱིས་གྲུབ་པ་འབྱིན་པའི་དམ་ཚིག་ལས་འདའ་བར་མི་མཛད་པ་ནི་ཡེ་ཤེས་དེ་བསྒོམས་པས་དབང་མེད་དུ་འབྱུང་བ་རྒྱུ་རྐྱེན་ཡབ་ཡུམ་གྱི་རྟེན་འབྲེལ་ཚོགས་པའི་མཐུ་ཆེན་པོས་གྲུབ་པ་ཡིན་ཏེ་ངོ་མཚར་ཆེ་ཧོ་ཞེས་པའོ། ། དོན་དེ་ཉིད་ཡེ་ཤེས་ཀྱི་བདག་ཉིད་གཉིས་སུ་མེད་པའི་རྡོ་རྗེ་གསང་བའི་ཚིག་ཏུའོ། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཡི་གེའི་སྤྲིན་དུ་ཡེ་ནས་སངས་རྒྱས་པའོ་ཞེས་བརྗོད་པས། རིགས་ལྔའི་དཀྱིལ་འཁོར་རང་སྣང་བའི་དེ་བཞིན་གཤེགས་པ་ཐམས་ཅད་ངོ་བོ་རང་བཞིན་གྱིས་རྣམ་པར་དག་པས་ཐ་མི་དད་པར་ཡི་གེའི་འཁོར་ལོར་གྱུར་ཏོ། ཡེ་ནས་གསང་བའི་སྙིང་པོ་ཡི་གེ་ཕྲེང་བའི་ཆོས་ཉིད་དེ་ཁོ་ན་ཉིད་ངེས་པ་ལས་ལྷུན་གྱིས་གྲུབ་པ་ཡི་གེ་འཕྲེང་བའི་འཁོར་ལོ་ཆེན་པོ་བཀོད་པའི་ལེའུ་སྟེ་བཞི་པའོ།

། དོན་གཉིས་པ་དེ་ལྟར་སྒྲུབ་པའི་རིམ་པ་ལ་གསུམ་སྟེ། དོན་གྱིའབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དངཔོ་ནི། སྐུ་གསུང་ཐུགས་ཀྱི་རང་བཞིན་ཡི་གེའི་རོལ་པར་བསྟན་པ། དེ་ནས་ཡི་གེ་འཁོར་ལོའི་སྤྲིན་བཀོད་པ་ལས། ཐབས་དང་ཤེས་རབ་གཉིས་སུ་མེད་པའི་སྒྱུ་འཕྲུལ་སྒྲུབ་པའི་རིམ་པ་རྣམ་པར་འཕྲོ་བ་འདི་ཆེད་དུ་བརྗོད་དོ། ། གཉིས་པ་ལ་གསུམ། གང་སྒྲུབ་པ་དངོས་གྲུབ་ཀྱི་རིམ་པ། གང་གིས་བསྒྲུབས་པ་ཡི་གེའི་སྤྲིན་གྱི་རང་བཞིན། ཇི་ལྟར་བསྒྲུབ་པའི་ཐབས་དངོས་སོ། ། དང་པོ་ལ་བཞི། ཡེ་ནས་དག་པའི་སེམས་ཉིད་དངོས་གྲུབ་ཀྱི་རྩ་བར་བསྟན་པ། དེ་ལས་གྲུབ་པ་མཆོག་གི་དངོས་གྲུབ། དེའི་ཡན་ལག་ཐུན་མོང་གི་དངོས་གྲུབ། དེ་དག་གྲུབ་པའི་དཔེའོ། ། དང་པོ་ནི། གཞི་དང་རྩ་བ་མེད་པའི་ནམས་མཁའ་ལྟ་བུའི་སེམས་ཉིད་ནི། འཁོར་འདས་ཀྱི་ཆོས་རྣམས་ཀུན་གྱི་རྩ་བ་ཡིན་ནོ། ། དེའང་ཤེལ་གོང་གཅིག་ལས་རྐྱེན་ཐ་དད་ཀྱིས་མེ་དང་ཆུ་འབྱུང་བ་ལྟར་གཟུང་འཛིན་བྱས་མ་བྱས་དང་རིག་མ་རིག་གིས་སེམས་ཉིད་གཅིག་ལ་འཁོར་འདས་སུ་སྣང་ཡང་དོན་ལ་གཉིས་སུ་ཡོད་པ་མ་ཡིན་ནོ། ། དེའི་ཕྱིར་ཡེ་ནས་དག་པའི་སེམས་ཉིད་འོད་གསལ་བ་ཡི་གེའི་རང་བཞིན་དུ་ཡེ་ནས་ཤར་ཏེ་སྣང་ལ་རང་བཞིན་མེད་པར་ཡོད་དོ། ། ཡི་གེའི་རང་བཞིན་གྱི་སེམས་ཉིད་ནི་རྟོགས་ན་དོན་གཉིས་འབྱོར་བས་བརྒྱན་པའི་ཆར་རྒྱུན་དངོས་སུ་འབབ་ཅིང་མ་རྟོགས་ན་ཡང་འདོད་དགུ་འབྱུང་བའི་གཞིར་ཡེ་ནས་གྲུབ་པས་ཡིད་བཞིན་གྱི་ནོར་བུ་རིན་ཆེན་གྱི་སྤྲིན་ཡིན་ནོ། ། གཉིས་པ་ནི། སེམས་ཉིད་འོད་གསལ་བའི་ངང་ནས་རང་བྱུང་ལྷུན་གྱིས་གྲུབ་པས་སྒྱུ་འཕྲུལ་གྱི་དཀྱིལ་འཁོར་ཡི་གེའི་གཟུགས་སུ་སྣང་བ་བཞི་བཅུ་རྩ་གཉིས་ཀྱི་ངོ་བོ། ། སྤྲོས་པའི་མཐའ་ཐམས་ཅད་དང་བྲལ་བའི་ཤེས་རབ་དྲ་བའི་དཀྱིལ་འཁོར་དུ་ཡེ་ནས་མངོན་པར་རྫོགས་པའི་ཆོས་ཉིད་དུ་གྲུབ་ཟིན་པས་ན། དེ་ཉིད་ཏིང་ངེ་འཛིན་གྱི་རིམ་པས་ཉམས་སུ་བླང་བའི་ཚེ་ཕྱོགས་བཅུ་དུས་བཞིའི་སངས་རྒྱས་ཐམས་ཅད་ཀྱི་རིགས་དང་དགོངས་པ་གཅིག་ཏུ་རྫོགས་པ་ཡི།

དཀྱིལ་འཁོར་ཐམས་ཅད་ཡོངས་སུ་འགྲུབ་པར་འགྱུར་ཏེ་དཀྱིལ་འཁོར་གྱི་རྩ་བ་ཡི་གེ་སྤྲིན་ཉིད་ཕྱིན་ཅི་མ་ལོག་པར་ཉམས་སུ་བླང་བའི་ཕྱིར་རོ། ། གསུམ་པ་ལ་གསུམ་ཡེ་ཤེས་གྲུབ་པའི་རྟགས་སུ་ལས་བཞི་ལྷུན་གྱི་གྲུབ་པའི་དངོས་གྲུབ་བསྟན་པ། ཕུང་པོ་ལྔ་གནས་སུ་དག་པའི་རྟགས་སུ་འབྱུང་བ་ལྔའི་ཟད་པར་གྲུབ་པའི་ཚུལ་བཤད་པ་རྣམ་ཤེས་བརྒྱད་དབྱིངས་སུ་དག་པའི་རྟགས་སུ་གྲུབ་པ་བརྒྱད་ཇི་ལྟར་ཐོབ་པའི་ཚུལ་བརྗོད་པའོ། ། དང་པོ་ནི། མེ་ལོང་ལྟ་བུའི་ཡེ་ཤེས་གྲུབ་པ་ན་དུག་ཐམས་ཅད་ཀྱང་འགྲོ་བའི་གསོས་སྨན་གྱི་བདུད་རྩིར་འགྱུར་ཞིང་འབྱུང་བ་དང༌། དེས་བཞི་བརྒྱ་རྩ་བཞིའི་ནད་ཐམས་ཅན་སེལ་ཞིང་བདེ་ལེགས་སུ་བྱེད་དོ། ། མཉམ་པ་ཉིད་ཀྱི་ཡེ་ཤེས་གྲུབ་པའི་ཚེ་ལྷ་དང་མིའི་ལོངས་སྤྱོད་ལས་འདས་པ་ནམ་མཁའ་མཛོད་ཀྱི་ལོངས་སྤྱོད་ལྷུན་གྲུབ་ཏུ་འབྱུང་ཞིང་རེ་བ་རྫོགས་པ་དང༌། ཆོས་ཀྱི་དབྱིངས་ཀྱི་ཡེ་ཤེས་གྲུབ་པའི་ཚེ་ངན་སོང་གི་འགྲོ་བ་རྣམས་ཀྱི་རྒྱུད་སྦྱོང་ཞིང་མཐོ་རིས་ཀྱི་བདེ་བ་ལ་འགོད་པར་བྱེད་དོ། །

སོ་སོར་རྟོག་པ་དང་བྱ་བ་གྲུབ་པའི་ཡེ་ཤེས་གྲུབ་པའི་ཚེ་སྣང་བ་ཉིད་མི་སྣང་བར་བྱེད་ཅིང་མི་སྣང་བའང་སྣང་བར་སྟོན་པ་སོགས་ཅི་ཡང་གཞན་དུ་འགྱུར་བའི་ཆོ་འཕྲུལ་འགྲུབ་པ་ཡིན་ནོ། ། གཉིས་པ་ནི། གཟུགས་ཀྱི་ཕུང་པོ་གནས་སུ་དག་པས་ཟད་པར་སའི་ཏིང་ངེ་འཛིན་ཐོབ་པ་དེའི་ཚེ་ནམ་མཁའ་འང་རྡོ་རྗེའི་ས་གཞི་ལྟར་སྲ་བར་བྱིན་གྱིས་བརླབས་པ་ན་དེ་ལྟར་འབྱུང་ཞིང༌། ཚོར་བའི་ཕུང་པོ་གནས་སུ་དག་པ་ན་མེའི་ཏིང་ངེ་འཛིན་ལ་དབང་ཐོབ་པས་ལུས་ལ་མེ་འབར་ནས་སེམས་ཅན་དམྱལ་བའི་མེ་ཡང་འཚིག་ཅིང་སྡུག་བསྔལ་ལས་ཐར་བར་བྱེད་པ་དང་འདུ་ཤེས་ཀྱི་ཕུང་པོ་གནས་སུ་དག་པས་ཆུའི་ཏིང་ངེ་འཛིན་ལ་དབང་ཐོབ་སྟེ་སྣང་བ་ཐམས་ཅད་ཆུར་འགྱུར་ཞིང༌། ས་ལ་འཛུལ་བ་དང་ཐམས་ཅད་ཆུ་ཀློང་གཅིག་ཏུ་འབབ་པ་སྟོན་པའང་མེ་ལ་བྱ་བ་དེ་བཞིན་ཏེ་གཞན་གྱི་སྡུག་བསྔལ་སེལ་བར་བྱེད་པ་ཡིན་ནོ། འདུ་བྱེད་ཀྱི་ཕུང་པོ་གནས་སུ་དག་པས་རླུང་གི་ཏིང་ངེ་འཛིན་ལ་མངའ་བརྙེས་པའི་ཚེ་འཇིག་རྟེན་གྱི་ཁམས་འདི་ནི་རྡུལ་ཕྲན་དུ་འཐོར་བའི་ཆོ་འཕྲུལ་འགྱེད་ཅིང་སེམས་ཅན་ལ་ཕན་པར་མཛད་པ་དང་རྣམ་ཤེས། རྣམ་པར་ཤེས་པའི་ཕུང་པོ་གནས་སུ་དག་པས་ནམ་མཁའི་ཏིང་ངེ་འཛིན་ཐོབ་པའི་ཚེ་འཇིག་རྟེན་གྱི་ཁམས་ཐམས་ཅད་སྟོངས་ཤིང་ཉི་མ་དང་ཟླ་བ་ཡང་ས་ལ་ལྟུང་བར་འགྱུར་བའི་རྫུ་འཕྲུལ་མངོན་པར་འདུ་མཛད་དོ། ། གསུམ་པ་ནི། ཀུན་གཞིའི་རྣམ་ཤེས་ལ་སོགས་པ་བརྒྱད་དག་ཅིང་རིག་པའི་ཡེ་ཤེས་ལ་དབང་ཐོབ་པའི་ཚེ་སྒྲུབ་བྱ་རང་གི་མདུན་དུ་དགུག་པ་དང་ཡུལ་གཞན་དུ་བཏང་བ་བསྐྲད་པ་དང་ཆོམ་རྐུན་སོགས་བཅིང་བ་དང་བྱད་དང་གདོན་ལས་དགྲོལ་བ་དང༌། དུག་ལ་སོགས་པ་གསོ་བ་དང་དགྲ་བགེགས་བསད་པ་དང་ཕ་རོལ་གྱི་སྡེ་འཕམ་པར་བྱེད་པ་རང་རང་གི་སྡེ་རྒྱལ་བའི་ལས་ཐམས་ཅད། ཡི་གེ་སྤྲིན་གྱི་ཏིང་ངེ་འཛིན་འདི་ཡིས་བྱེད་པར་འགྱུར་རོ། ། བཞི་པ་དེ་དག་གྲུབ་པའི་དཔེ་ནི་ཏིང་ངེ་འཛིན་གྲུབ་པའི་དངོས་གྲུབ་དེ་ཉིད་གདོད་ནས་དག་པའི་ཡེ་ཤེས་རང་སྣང་དུ་ཤར་བའི་ཆོ་འཕྲུལ་ཕྱི་རོལ་དུ་སྣང་བའི་གཟུགས་བརྙན་ཡིན་ནོ།

། དེའང་མིང་དང་ཚིག་གིས་མཚོན་པས་ཡི་གེ་ཨཱ་ལི་དང་ཀཱ་ལིའི་ཕྲེང་བ་སོ་སོའི་གཟུགས་ཐ་དད་དང་ཁ་དོག་དང་འོད་ཟེར་སོགས་ལས་སོ་སོའི་རྗེས་སུ་འགྲོ་བ་ཅན་གོམས་པས་ཏིང་ངེ་འཛིན་དེའི་འབྲས་བུ་ཡིད་ལ་བསམ་པ་བཞིན་གྱིས་འགྲུབ་པ་ནི། དཔེར་ན་མུན་པ་ལ་སྣང་བ་བྱུང་བ་ཇི་ལྟ་བ་དེ་བཞིན་དུ་གང་འདོད་པ་ཐམས་ཅད་མཐོང་བ་དང༌། ཕྱི་ནང་གི་དུག་རྣམས་མ་སྤངས་པར་བདུད་རྩིར་འགྱུར་བ་གསེར་འགྱུར་གྱི་རྩི་ལྟ་བུ་དང༌། མི་འདོད་པ་རྣམས་རང་སར་ཞི་བ་གསོས་སྨན་གྱི་ཚུལ་དང་འདྲ་བར་ཤེས་པར་བྱའོ། གཉིས་པ་གང་གིས་བསྒྲུབ་པ་ཡི་གེ་སྤྲིན་གྱི་རང་བཞིན་ལ་གཉིས་ཏེ། གང་ཟག་གང་གིས་བསྒྲུབས་པ་དང་ངོ་བོ་གང་སྒྲུབ་པའོ། དང་པོ་ནི། ཡུལ་ཁྱད་པར་ཅན་གང་ལ་བརྟེན་ན་ཐར་པའི་ལམ་སྟོན་པ་རྡོ་རྗེ་སློབ་དཔོན་དང་དཀྱིལ་འཁོར་གྱི་ལྷ་རྣམས་མཆོད་པ་ལ་བརྩོན་པ་ནི་ཡི་གེ་འགྲུབ་པའི་ཡན་ལག་དང་པོའོ། ། ལྷ་དང་ཡི་གེའི་སྒོམ་པའི་མངོན་པར་རྟོགས་པ་གསལ་ཞིང་མ་ཡེངས་པ་ནི་གཉིས་པའོ། ། རྩ་བ་དང་ཡན་ལག་གི་དམ་ཚིག་ལ་གནས་པ་ནི་གསུམ་པའོ། ། སྔགས་བཟླས་པའང་ཧ་ཅང་མྱུར་བ་དང༌། བུལ་བ་དང་ཆད་པ་དང་ལྷག་པ་དང་སྒྲ་ཆེ་བ་དང་ཆུང་བ་རྣམས་སྤངས་ཏེ་དག་པ་ནི་བཞི་པ་དང་ཕྱག་རྒྱ་ལ་ཆོས་དང་ལས་དེང་དམ་ཚིག་དང་ཕྱག་རྒྱ་ཆེན་པོ་རྣམས། དེ་དག་གི་ཡན་ལག་མ་ཉམས་པར་དོན་ཇི་ལྟ་བ་བཞིན་ཤེས་ཤིང་འཆིང་བར་བྱེད་པ་ནི་ལྔ་པའོ། ། དེ་དག་གི་ཡན་ལག་ཏུ་བསྒྲུབ་པའི་གནས་དང་དུས་དང་ཡོ་བྱད་དང་ལྡན་པས་འདི་ཉིད། འགྲུབ་པར་འགྱུར་ཞིང་དེ་དག་དང་མི་ལྡན་པའི་གང་ཟག་གིས་འདི་བསྒྲུབ་ཀྱང་དོན་མེད་ཅིང་བརླག་པར་ཡང་འགྱུར་རོ། ། གཉིས་པ་ནི། འདས་པ་དང་མ་འོངས་པ་དང་ད་ལྟ་བའི་དུས་གསུམ་གྱི་རྒྱལ་བས་ཐུགས་སུ་ཆུད་པའི། དངོས་གྲུབ་མཆོག་གི་སྙིང་པོ་ནི་ཡི་གེ་འཁོར་ལོ་ཡིན་པས་ན། དེའི་ངོ་བོ་རིན་པོ་ཆེ་ལྟར་འདོད་དགུ་ལྷུན་གྲུབ་ཏུ་འབྱུང་བའི་ཕྱིར་ཟད་པའི་དུས་མེད་དེ་ཡིད་བཞིན་གྱི་མཛོད་དམ་པར་གྱུར་པའི་ཕྱིར་རོ།

། དེའང་ཆོས་སྐུ་ནམ་མཁའ་ལྟ་བུ་འཕེལ་བ་མེད་ཅིང་ལོངས་སྐུ་འཇའ་ཚོན་ལྟ་བུ་འགྲིབ་པ་མེད་པའི་ངང་ནས་སྤྲུལ་སྐུ་སྣ་ཚོགས་སུ་འཕྲོ་བའི་རོལ་པར་འབྱུང་བ་སྟེ། ཆོས་སྐུ་དངོས་པོ་མེད་པའི་ངང་ལས་གཟུགས་སྐུ་གཉིས་ཀྱི་དངོས་པོའི་སྤྲིན་ལས་འགྲོ་བའི་དོན་དུ་མཛད་པའི་ཕྲིན་ལས་སྣ་ཚོགས་སུ་རྣམ་པར་འབྱུང་ཞིང་ལྷུན་གྱིས་གྲུབ་པའི་རོལ་པར་འགྱུར་བ་ནི་ཡི་གེ་སྤྲིན་གྱི་ངོ་བོ་ཡིན་ནོ། ། གསུམ་པ་ཇི་ལྟར་བསྒྲུབ་པའི་ཐབས་དངོས་བསྟན་པ་ལ་གསུམ་སྟེ། ཏིང་ངེ་འཛིན་མདོར་བསྟན་པ། དེའི་རང་བཞིན་རྒྱས་པར་བཤད་པ་མཉམ་པར་བཞག་པ་གཅིག་ཏུ་དོན་བསྡུ་བའོ། ། དང་པོ་ནི། བསྐྱེད་པའི་རིམ་པ་ཡི་གེ་སྤྲིན་དུ་སྣང་བས་མཚོན་ནས་སྣང་སྲིད་འཁོར་འདས་ཀྱི་ཆོས་ཐམས་ཅད་དངོས་པོར་སྣང་དུས་ཉིད་ན་ཆོས་རྣམས་ཀྱི་དེ་ཁོ་ན་ཉིད་ནི་དངོས་པོ་མེད་པར་ཡེ་ནས་རྣམ་པར་དག་པའི་རྫོགས་རིམ་དུ་ཤེས་པར་བྱ་ཞིང་བསྐྱེད་རིམ་སྣང་ལ་ངོས་བཟུང་མེད་པའི་ངང་ནས་ལས་དང་མཐུན་པའི་ཡི་གེ་སྤྲོ་བསྡུ་རྟོགས་པའི་ཏིང་ངེ་འཛིན་ལ་ཡང་དང་ཡང་དུ་རྩལ་སྦྱངས་ཞིང་རིག་པ་ལ་དབང་བསྒྱུར་བའི་རོལ་པ་ནི་ཡི་གེ་འཁོར་ལོའི་ཏིང་ངེ་འཛིན་ཡིན་ནོ། ། གཉིས་པ་ལ་གཉིས། ཤེས་རབ་ཆོས་ཀྱི་སྐུ་སྟོང་པ་ཉིད་བསྒོམ་པའི་ཏིང་ངེ་འཛིན་དང༌། ཐབས་གཟུགས་ཀྱི་སྐུ་སྣང་བ་ཉིད་བསྒོམ་པའི་ཏིང་ངེ་འཛིན་ནོ། ། དང་པོ་ལ་གཉིས། དམིགས་སུ་མེད་པའི་དོན་ལ་གདམས་ཚུལ་སྤྱིར་བསྟན་པ་དང༌། གཉིས་སུ་མེད་པའི་ཡེ་ཤེས་བྱེ་བྲག་ཏུ་བཤད་པའོ། ། དང་པོ་ནི། གང་ཟག་གང་གིས་ཆོས་ཐམས་ཅད་ཀྱི་རང་བཞིན་དམིགས་པ་དང་མ་མཚན་མ་མེད་པར་མི་ཤེས་པ། དེ་ཡིས་ཆོས་ཀྱི་དབྱིངས་སྤྲོས་པ་དང་བྲལ་བའི་གནས་ལུགས་མི་ཤེས་པས་རྒྱུ་མཚན་དེ་ཡི་ཕྱིར་སེམས་ལ་སྣང་བའི་གཟུང་ཡུལ་དངོས་པོ་སྣ་ཚོགས་རྨི་ལམ་ལྟ་བུ་འདི་དག་གཞིག་ཅིང་དཔྱད་ན་ཕྱི་ནང་གང་དུའང་གྲུབ་པ་མེད་པ་ནམ་མཁའ་ལྟ་བུར་གནས་པ་དང་དེ་རྟོགས་བྱེད་ཀྱི་ཤེས་པ་ཁ་དོག་དང་དངོས་པོ་མེད་པ་ལ་བརྟགས་ན་ཕྱི་ནང་གང་དུའང་མི་རྙེད་པས་འཛིན་པ་ངོ་བོ་ཉིད་མེད་པ་དེའི་ཚེ་སེམས་དང་སེམས་ལ་སྣང་བ་ལས་གཞན་པའི་ཆོས་ཤིག་དམིགས་སུ་མེད་པས།

གཟུང་འཛིན་དུ་ཞེན་པའི་འཁྲུལ་རྟོག་འཇིགས་པའི་ཚུལ་བརྟགས་པས་ཆོས་ཐམས་ཅད་ཀྱི་རང་བཞིན་དམིགས་སུ་མེད་པའི་དེ་ཁོ་ན་ཉིད་ཤེས་པར་གྱིས་ཤིག ། གཉིས་པ་ནི། ཡེ་ནས་གཞི་དང་རྩ་བ་མེད་པའི་སེམས་ཉིད་ནམ་མཁའ་ལྟ་བུ་ནི། དངོས་པོ་དང༌། མཚན་མ་གང་དུའང་མ་གྲུབ་པས་འདི་ལ་ཕོ་དང་མོ་ཞེས་གདགས་པ་མ་ཡིན་ལ་མ་ནིང་ཞེས་ཀྱང་དམིགས་སུ་ཡོད་པ་མིན་ཞིང༌། མཚན་མེད་ཀྱང་མ་ཡིན་ལ་རྒྱལ་པོ་ལ་སོགས་པའི་རིགས་བརྒྱུད་དུ་གཏོགས་པ་མིན་ཞིང༌། དཀར་པོ་ལ་སོགས་པའི་ཁ་དོག་ཏུ་གྲུབ་པ་མ་ཡིན། གྲུ་བཞི་ལ་སོགས་པའི་དབྱིབས་སུ་གྲུབ་པའང་མ་ཡིན། སེམས་ཉིད་འདི་སངས་རྒྱས་ཀྱི་ཞིང་དང་སེམས་ཅན་གྱི་གནས་སུ་དམིགས་པ་མ་ཡིན་ཞིང་མདོར་ན་གང་ཡང་མིན་ཏེ་འཕགས་པ་ཏིང་ངེ་འཛིན་གྱི་རྒྱལ་པོ་ལས། སེམས་ནི་དམིགས་མེད་བསམ་དུ་ཡོད་མ་ཡིན། ། རང་བཞིན་དག་ཅིང་ངོ་བོ་ཉིད་ཀྱིས་སྟོང༌། ། ཡེ་ནས་བདག་མེད་ཆོས་ཉིད་ཟབ་མོ་སྟེ། ། ནམ་མཁའ་བཞིན་དུ་ཟབ་ཞི་སྤྲོས་དང་བྲལ། ཞེས་གསུངས་པ་ལྟར་རོ། ། དེ་ལྟ་བུའི་སེམས་ཉིད་ནི་ཆོས་ཉིད་དེ་བཞིན་ཉིད་ཀྱི་དབྱིངས་རྣམ་པར་དག་པའི་ཡེ་ཤེས་ཏེ་ཐབས་ཀྱི་ཕྱག་རྒྱ་ཐམས་ཅད་དང་ཤེས་རབ་ཟབ་མོ་ཀུན་གྱི་རྒྱུ་བྱེད་པས་ཕུན་སུམ་ཚོགས་པ་ཐམས་ཅད་འགྲུབ་པའི་དབྱིངས་ཡིན་ནོ། ། གཉིས་པ་ཐབས་གཟུགས་སྣང་བསྒོམས་པའི་ཏིང་ངེ་འཛིན་ལ་གཉིས། བསྐྱེད་རྫོགས་ལྷའི་ཏིང་ངེ་འཛིན་དུ་བསྟན་པ་དང༌། སྣང་སྲིད་ཀུན་ཏུ་བཟང་པོའི་ཕྱག་རྒྱར་བཤད་པའོ། ། དང་པོ་ནི། རང་གི་སེམས་ཉིད་འོད་གསལ་བའི་ཡི་གེ་ཐབས་ཀྱི་རངབཞིན་དུ་སྣང་བ་ལས་ཐབས་བྱུང་འོད་ཟེར་གྱི་རྩེ་ལས་ཡི་གེ་འཐོན་པ་དང་དེ་ཡང་གྲངས་མེད་པར་འཕྲོ་བས་ཐབས་བསམ་ཡས་ཤིང་དཔག་ཏུ་མེད་པའོ། ། དེ་ཡོངས་སུ་གྱུར་པ་ལས་དོན་ལ་ཐ་དད་པ་གཞན་དུ་ཡོད་པ་མིན་པ་ལས་ཐ་དད་པའི་རྣམ་པ་སྣོད་གཞལ་ཡས་ཁང་དང་བཅུད་ལྷ་དང་ལྷ་མོའི་རོལ་པར་བསྒོམ་ཞིང༌། དེ་ལྟར་བསྒོམ་པའི་དུས་ན་ནང་རང་ཉིད་ལྷ་དང་ཡི་གེར་སྣང་བའི་འཕྲོ་འདུ་དང་ནང་གི་ཕྱི་རོལ་གྱི་རྣམ་པ་སེམས་ཀྱིས་བསྐྱེད་པའི་གཞལ་ཡས་ཁང་ཞིང་ཁམས་དང༌།

སྤྲོ་བསྡུའི་གཞི་སངས་རྒྱས་དང་སེམས་ཅན་དུ་བློས་བཀོད་པ་རྣམས་ཀྱི་དཀྱིལ་འཁོར་གྲངས་མེད་བསམ་ཡས་སུ་བསྒོམ་པའི་འཕྲོ་འདུ་ཡང་རང་སྣང་གི་ཡེ་ཤེས་བཀོད་པའི་རོལ་པ་ནི། སེམས་ཉིད་གདོད་ནས་དག་པས་སངས་རྒྱས་པའི་རང་བཞིན་གང་ལའང་འཇིགས་པ་མེད་པ་གནས་ལུགས་དོན་གྱི་ཀུན་ཏུ་བཟང་པོའི་ཕྱག་རྒྱའི་མཆོག་གིས་བཏབ་པའི་ཕྱིར་རོ། ། བསྐྱེད་པའི་རིམ་པའང་རང་བཞིན་མེད་པའི་རྫོགས་རིམ་དུ་ལྷུན་གྱིས་གྲུབ་པས་དེའི་ངང་ལ་མཉམ་པར་བཞག་ཅིང་སྤྲོས་པ་མེད་པའི་དོན་ལ་གནས་པར་བྱའོ། ། གཉིས་པ་ནི། འོད་གསལ་བའི་སེམས་ཉིད་ཡི་གེར་སྣང་བའི་ཐབས་ལས་རང་གི་དེ་ཁོ་ན་ཉིད་ཡུལ་སེམས་སུ་སྣང་བའི་ཐབས་བྱུང་ཞིང་སྣང་སྲིད་སྣ་ཚོགས་སུ་སྣང་བའི་ཐབས་བསམ་ཡས་སུ་ཤར་བ་དེ་དག་ཀྱང་དོན་ཐ་དད་དུ་ཡོད་པ་མིན་པ་ལ། ཐ་དད་པའི་རྣམ་པ་སྣ་ཚོགས་སུ་སྣང་བ་ནི། ནང་གི་སེམས་དང་ནང་གི་ཕྱི་རོལ་དཀར་དམར་སྣ་ཚོགས་སུ་སྣང་བའི་ཆོས་ཀྱི་དཀྱིལ་འཁོར་བསམ་ཡས་ཡེ་ཤེས་ཀྱི་རོལ་པར་ཤར་བས་འཇིགས་མེད་ཀུན་ཏུ་བཟང་པོ་ཡེ་ནས་སངས་རྒྱས་པའི་ཕྱག་རྒྱའི་མཆོག་གིས་རྒྱས་བཏབ་པ་ཞེས་བྱའོ། ། ཡང་ཐབས་ཡི་གེ་འཁོར་ལོ་ལས་ཐབས་བྱུང་འཕྲོ་འདུ་བྱེད་པའི་ཡི་གེའི་ཐབས་བསམ་ཡས་འཕྲོ་བ་ཡང༌། སེམས་ལས་ཐ་དད་མིན་པ་ལ་བློས་འཕྲོ་ས་འཕྲོ་ཡུལ་ཐ་དད་པའི་ཆོས་སུ་བྱེད་ཅིང་ནང་རང་གི་སེམས་དང་ནང་གི་ཕྱི་རོལ་སེམས་ལ་སྣང་བའི་ཆོས་ཐམས་ཅད་ཡི་གེར་གྱུར་པའི་འཕྲོ་འདུས་དབང་བསྒྱུར་བའི་དཀྱིལ་འཁོར་བསམ་ཡས་ཡེ་ཤེས་ཀྱི་རོལ་པ་བསྒོམ་པ་ནི། འཇིག་མེད་ཀུན་ཏུ་བཟང་པོའི་ཕྱག་རྒྱའི་མཆོག་ཡིན་ནོ། ། ཞེས་ཡི་གེ་བསྒོམ་པ་ལའང་སྦྱར་རོ། ། གསུམ་པ་མཉམ་པར་བཞག་པ་གཅིག་ཏུ་དོན་བསྡུ་བ་ནི། དེ་ལྟར་ཡི་གེ་ཕྲེང་བ་རྟོགས་པའི་རྣལ་འབྱོར་པ་གང་གིས་གླང་ཆེན་ཆང་གིས་མྱོས་པ་དང་འདྲ་བའི་སེམས་ལས་སུ་མི་རུང་བ་བདག་ཏུ་ལྟ་བའི་གནས་ལ་རྟེན་འཆའ་ཞིང་མཚན་མར་འཛིན་པའི་ཆང་གིས་མྱོས་པས་འཁོར་བར་རྒྱུ་ཤིང་སྡུག་བསྔལ་བར་བྱེད་པ་འདི་ཉིད།

གནས་ལུགས་ཀྱི་དོན་ལ་ཞི་ལྷག་ཟུང་འབྲེལ་གྱི་ཚུལ་དུ་མཉམ་པར་བཞག་པས་དངོས་པོ་དང་མཚན་མར་འཛིན་པའི་བློ་བཏུལ་ནས་སུ། བསྐྱེད་རྫོགས་ཡན་ལག་སྔགས་དང་ཕྱག་རྒྱ་རབ་ཏུ་བརྟན་ཞིང་གོམ་པར་བྱས་ན། དངོས་གྲུབ་ཡ་མཚན་ཆེན་པོ་ཀུན་ཏུ་བཟང་པོ་ཉིད་ཐོབ་པར་འགྱུར་རོ། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཀྱི་རང་བཞིན་ཡི་གེའི་སྤྲིན་དུ་གནས་སོ་ཞེས་བརྗོད་པས། དེ་བཞིན་གཤེགས་པ་ཀུན་ཏུ་བཟང་པོ་ཉིད་ཡི་གེ་འཁོར་ལོ་ལས་དངོས་གྲུབ་ཕུན་སུམ་ཚོགས་པ་ལྷུན་གྲུབ་ཏུ་འབྱུང་བའི་གཟིགས་མོས་མཉེས་པར་གྱུར་ཏོ། ། ཡི་གེ་སྤྲིན་གྱི་འཁོར་ལོ་གསང་བའི་སྙིང་པོ་དངོས་གྲུབ་ཐམས་ཅད་འབྱུང་བའི་དེ་ཁོ་ན་ཉིད་ངེས་པ་ལས་ཡི་གེ་སྒྱུ་འཕྲུལ་དྲྭ་བ་བསྒྲུབ་པའི་ཏིང་ངེ་འཛིན་གྱི་རྣམ་གྲངས་བསྟན་པའི་ལེའུ་སྟེ་ལྔ་པའོ། དོན་གཉིས་པ་ཏིང་ངེ་འཛིན་གྱི་དཀྱིལ་འཁོར་བསྟན་པ་ལ་གཉིས་ཏེ། དབྱིངས་ཏིང་ངེ་འཛིན་གྱི་དཀྱིལ་འཁོར་སྤྱིར་བསྟན་པ་དང༌། དེའི་ཡན་ལག་སྔགས་དང་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གཉིས། དཀྱིལ་འཁོར་སྤྲོ་བའི་རྒྱུ་བརྗོད་པ་དང་དེ་ལས་འཕྲོས་པ་དཀྱིལ་འཁོར་ཉིད་བཤད་པའོ། དང་པོ་ནི། ཡི་གེ་སྤྲིན་གྱི་དཀྱིལ་འཁོར་བཀོད་པ་དེ་ནས་རང་སྣང་གི་དེ་བཞིན་གཤེགས་པ་ཐམས་ཅད་ཀྱི་རང་བཞིན་གཅིག་དང་དུ་མ་མེད་པའི་བདག་ཉིད་ཀུན་ཏུ་བཟང་པོའི་དཀྱིལ་འཁོར་དུ་སྣང་བ་ཐམས་ཅད་ཀྱིས། གདུལ་བྱའི་འཇིག་རྟེན་དྲུག་གི་ཕྱོགས་བཅུ་ཐམས་ཅད་ལ་རྣམ་པར་གཟིགས་ནས། དེ་བཞིན་གཤེགས་པ་ཉིད་ཀྱི་ཆེ་བའི་དཀྱིལ་འཁོར་དབྱུང་བར་བཞེད་ནས། ཆེད་དུ་བརྗོད་པ་འདི་བརྗོད་དོ། ། གཉིས་པ་ལ་གསུམ། གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་སྤྱིར་བསྟན་པ། ལམ་ཏིང་ངེ་འཛིན་བསྒོམ་པའི་དཀྱིལ་འཁོར་བྱེ་བྲག་ཏུ་བཤད་པ། འབྲས་བུ་ཡེ་ཤེས་ཆེན་པོའི་དཀྱིལ་འཁོར་དུ་དོན་བསྡུ་བའོ། ། དང་པོ་ནི། ཕྱི་རོལ་ས་ཆུ་མེ་རླུང་ནང་དུ་གཟུགས་ཚོར་བ་འདུ་ཤེས་འདུ་བྱེད་གསང་བར་གཏི་མུག་ང་རྒྱལ་འདོད་ཆགས་ཕྲག་དོག་བཞི་ནི་ཡེ་ནས་ཆོས་ཀྱི་དབྱིངས་མཉམ་པ་ཉིད་སོ་སོར་རྟོགས་པ་བྱ་བ་གྲུབ་པའི་ཡེ་ཤེས་སུ་ལྷུན་གྱིས་གྲུབ་པས་ཕྱོགས་བཞི་དང་ཞེ་སྡང་ནམ་མཁའ་རྣམ་ཤེས་གསུམ་ནི་མེ་ལོང་ལྟ་བུའི་ཡེ་ཤེས་སུ་གནས་པས་དབུས་ཞེས་བརྟགས་ཏེ།

འབྱུང་བ་ལྔ་ཡུམ་ལྔ་དང་ཕུང་པོ་ལྔ་ཡབ་ལྔ་དང༌། དུག་ལྔ་ཡེ་ཤེས་ལྔའི་ངོ་བོར་གནས་པའི་དཀྱིལ་འཁོར་བསམ་ཡས་པར་སྣང་སྲིད་འཁོར་འདས་ཀྱི་ཆོས་ཐམས་ཅད་ཡེ་ནས་རང་སྣང་དུ་ལྷུན་གྱིས་གྲུབ་པ་ནི། རྫོགས་པ་ཆེན་པོ་སྟེ་དེ་ཉིད་རྟོགས་པའི་རྣལ་འབྱོར་པས། འཁོར་འདས་ཀྱི་ཆོས་རྣམས་ཀུན་སྤང་བླང་དང་དགག་སྒྲུབ་མེད་པར་རང་བྱུང་ཡེ་ཤེས་ཀྱི་དཀྱིལ་འཁོར་ཆེན་པོར་སྤྱོད་ཅིག་པའོ། ། བླ་མ་རོང་པས་ནི་རྫོགས་པ་ཆེན་པོའི་དོན་རྟོགས་པའི་རྣལ་འབྱོར་པས་ཀུན་འབྱུང་གི་ཆོས་སུ་གྲགས་པ་ཐམས་ཅད་ལྷུན་གྱིས་གྲུབ་པའི་དཀྱིལ་འཁོར་ཆེན་པོར་སྤྱོད་ཅིག་ཅེས་གསུངས། གཉིས་པ་ལ་གཉིས། ཏིང་ངེ་འཛིན་གྱི་དཀྱིལ་འཁོར་དངོས་དང༌། དེའི་གྲུབ་པ་འབྲས་བུའི་དཀྱིལ་འཁོར་རོ། ། དང་པོ་ལ་གཉིས། རྟེན་གཞལ་ཡས་ཁང་གི་དཀྱིལ་འཁོར་དང༌། བརྟེན་པ་ལྷའི་དཀྱིལ་འཁོར་རོ། ། དང་པོ་ལ་གསུམ། གཞལ་ཡས་ཁང་དང༌། རྒྱན་དང༌། གདན་བཤད་པའོ། ། དང་པོ་ནི། ཡེ་ཤེས་བཞིས་མ་རིག་པ་གཅོད་པར་མཚོན་པའི་འཁོར་ལོ་རྩིབས་བཞི་པ་དེ་ཉིད་ཀྱང་སྤྲོས་པ་དང་བྲལ་བའི་ཡེ་ཤེས་སུ་མཚོན་པའི་ཕྱིར་མུ་ཁྱུད་དཀར་པོ་ཟླུམ་པོ་དང་བཅས་ཤིང༌། དེའི་ཕྱི་རོལ་དུ་ཚད་མེད་པ་བཞིའི་མཚོན་བྱེད་གྲུ་ཆད་བཞིས་བརྒྱན་པ་ཡེ་ཤེས་ལ་རྒྱ་ཆད་དང་ཕྱོགས་ལྟུང་མེད་པར་མཚོན་པའི་བར་ཁྱམས་ཕྱོགས་ཀུན་ཏུ་འཁོར་བ་དང༌། ཆེ་བའི་ཡོན་ཏན་རྒྱས་པའི་རྟགས་སུ་གཞལ་ཡས་ཁང་དེའི་རྣམ་པ་ཀུན་ཏུ་གྲུ་བཞི་པ་རྣམ་པར་ཐར་པ་བཞི་མཚོན་པའི་སྒོ་ཁྱུད་དང་ལྡན་པ། དེས་མཚོན་ཏེ་རྣམ་པར་ཐར་པ་བརྒྱད་ཀྱི་རྟ་བབས་བརྒྱད་དང་ལྡན་པའོ། ། གཉིས་པ་ནི། བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་མཚོན་པའི་ཕྱིར་གདུགས་དང་རྒྱལ་མཚན་ལ་སོགས་པ་རོལ་མོ་སྣ་ཚོགས་སྤྲིན་ཕུང་བཞིན་དུ་གཏིབས་པ། དེ་མཛེས་པར་བྱེད་པ་ལྷའི་གནས་ཀྱི་གྲངས་དང་མཉམ་པའི་སོ་སོའི་གདན་གྱི་དཀྱིལ་འཁོར་བཞི་བཅུ་རྩ་གཉིས་ཀྱིས་བརྒྱན་པའོ།

གསུམ་པ་ནི། མི་འཇིགས་པ་བཞི་ལ་སོགས་པའི་མཚོན་བྱེད་དུ་སེང་གེ་དང་གླང་ཆེན་དང་རྟ་དང་ཁྱུང་དང༌། ནམ་མཁའ་ལྡིང་གི་དབང་པོ་རྣམས་ཀྱིས་བཏེགས་པའི་ཁྲི་ཆེན་པོ་ལ། ཤེས་རབ་ཉི་མ་ཐབས་ཟླ་བ་སྐྱོན་གྱིས་མ་གོས་པ་པདྨ་དེ་དག་ལས་འདོད་དགུ་འབྱུང་བས་རིན་པོ་ཆེ་ཞེས་སྨོས་སོ། དེའང་རིགས་ལྔ་ལ་ལྔ་བརྩེགས་གདངས་ཀྱི་ཀུན་བཟང་ཡབ་ཡུམ་ལ་བཞི་བརྩེགས། སེམས་དཔའ་རྣམས་ལ་སུམ་བརྩེགས། ཐུབ་པ་དྲུག་ལ་པདྨའི་གདན་རེ་རེ་དང༌། སྒོ་བ་རྣམས་ལ་ཉི་མ་རེ་རེ་རྐྱང་པར་བཤད་དོ། །

གཉིས་པ་བརྟེན་པ་ལྷའི་དཀྱིལ་འཁོར་ལ་དྲུག་ལས་དང་པོ་ཇི་ལྟར་འབྱུང་བའི་ཚུལ་ནི། གདན་དེ་དག་ལ་ཀུན་བཟང་ཡབ་ཡུམ་དང་རིགས་ལྔ་ཡབ་ཡུམ་རྣམས་ནི་རྒྱལ་པོའི་ཚུལ་ཏེ་དོན་གཉིས་ལྷུན་གྱིས་གྲུབ་པས་རྫོགས་པའི་དཀྱིལ་མོ་ཀྲུང་དང་སེམས་དཔའ་ཡབ་ཡུམ་རྣམས་བློན་པོའི་ཚུལ་གྱིས་འཁོར་དུ་བཀོད་པས་སེམས་དཔའི་དཀྱིལ་ཀྲུང་གི་ཚུལ་དང༌། སྒོ་བ་རྣམས་ནི་དམག་དཔོན་གྱི་ཚུལ་དུ་བགེགས་དང་ལོག་འདྲེན་ཚར་གཅོད་པས་ཞལ་ཕྱིར་གཟིགས་ཤིང་གྱད་ཀྱི་དོར་ཐབས་སུ་བཞུགས་ལ་ཐུབ་པ་རྣམས་ནི་རང་རང་གི་འགྲོ་བའི་གཙོ་བོའི་གཟུགས་སུ་སྣང་བས་རྒྱལ་ཕྲན་གྱི་རྣམ་པས་མི་བཞུགས་པར་བཞེངས་པའོ། ། གཉིས་པ་གནས་གང་དུ་ལྷ་གང་བཞུགས་པ་ནི། དབུས་ཀྱི་འཁོར་ལོ་དེའི་ལྟེ་བ་དང་རྩིབས་བཞི་ལ་རྣམ་སྣང་ལ་སོགས་པ་རྒྱལ་པོ་ཡབ་ལྔ་དང་རྒྱལ་མོ་ཡུམ་ལྔ་དང་བཅས་པའོ། ། གཙོ་བོའི་གཡས་ཤར་ལྷོ་ནས་གཟུང་སྟེ་རྩིབས་མཚན་བཞིར་མཐོང་བ་སའི་སྙིང་པོ་དང་ཐོས་པ་ཕྱག་ན་རྡོ་རྗེ་དང་སྣོམ་པ་ནམ་མཁའི་སྙིང་པོ་དང་མྱོང་བ་སྤྱན་རས་གཟིགས་དང་བཙུན་མོའི་རང་བཞིན་སྒེག་པ་མ་དང་ཕྲེང་བ་མ་དང་གླུ་མ་དང་གར་མའི་ཚོགས་སུ་བཅད་པའོ། ། ཤར་ལྷོའི་ལ་སོགས་པའི་གྲུ་ཆད་བཞི་ལ་ནི་མཐོང་བྱེད་བྱམས་པ་དང༌། ཐོས་བྱེད་སྒྲིབ་པ་རྣམ་སེལ་དང༌། སྣོམ་བྱེད་ཀུན་ཏུ་བཟང་པོ་དང་མྱོང་བྱེད་འཇམ་དཔལ་རྣམས། བཙུན་མོའི་རང་བཞིན་བདུག་པ་མ་དང་མེ་ཏོག་མ་དང་མར་མེ་མ་དང་དྲི་ཆབ་མའི་ཚོགས་དང་བཅས་པར་གནས་སོ། ། བར་འཁྱམས་ལ་ནི་ལྷ་ལ་སོགས་པའི་ཐུབ་པ་དྲུག་པོ་རྣམས་དང༌། གཙོ་བོའི་ཐུགས་ཀའི་མདུན་དང་རྒྱབ་ཏུ་ཞལ་ཕྱོགས་པའི་ཚུལ་གྱིས་བྱེད་པ་པོ་ཀུན་ཏུ་བཟང་པོ་གདངས་ཀྱི་འཆར་བྱེད་དང༌། བྱ་བ་མོ་ཀུན་ཏུ་བཟང་མོ་གདངས་ཀྱི་འཆར་གཞི་གཉིས་པོ་དག་ནི་གནས་པར་བསྟན་ཏེ་དེ་གཉིས་ལས་དཀྱིལ་འཁོར་ཀུན་འཆར་བར་མཚོན་པའི་ཕྱིར་རོ། ། ཤར་ལ་སོགས་པའི་སྒོ་ཁྱུད་བཞི་ལ་བདུད་བཞི་འཇོམས་པ་ཁྲོ་བོ་གཤིན་རྗེ་གཤེད་སྟོབས་པོ་ཆེ་རྟ་མགྲིན་བདུད་རྩི་འཁྱིལ་པ་བཞི་ནི།

བཙུན་མོའི་རང་བཞིན་ལྕགས་ཀྱུ་མ་ཞགས་པ་མ་ལྕགས་སྒྲོག་མ་དྲིལ་བུ་མ་བཞིའི་ཚོགས་དང་ལྡན་པར་གར་དགུའི་རོལ་པས་གནས་སོ། ། གསུམ་པ་ཕྱག་མཚན་གང་འཛིན་པ་ནི། ཐུགས་རྣམ་པར་སྣང་མཛད་སྟོང་པ་ཉིད་དང་སྙིང་རྗེ་གཉིས་སུ་མེད་པའི་བརྡར་རྩ་བའི་ཕྱག་གཡས་ཀྱི་དང་པོ་རྡོ་རྗེ་དང་མི་བསྐྱོད་པས་ཉོན་མོངས་པའི་དྲ་བ་གཅོད་ཅིང་ཆོས་ཀྱི་འཁོར་ལོ་བསྐོར་བའི་བརྡར་འཁོར་ལོ་དང་རིན་ཆེན་འབྱུང་ལྡན་འགྲོ་བའི་རེ་བ་སྐོང་ཞིང་ཡོན་ཏན་ལྷུན་གྱིས་གྲུབ་པའི་བརྡར་རིན་པོ་ཆེ་དང༌། འོད་དཔག་མེད་འདོད་ཆགས་དབྱིངས་སུ་དག་ཅིང་སོ་སོར་རྟོག་པས་འགྲོ་བ་ལ་དགོངས་པའི་བརྡར་པདྨ་དང་དོན་ཡོད་གྲུབ་པ་ཕྲིན་ལས་བཞིས་འགྲོ་བའི་ཉོན་མོངས་པ་གཅོད་པའི་བརྡར་རལ་གྲི་དང་རྩ་ཕྱག་གཡོན་རྣམས་ན་དྲིལ་བུ་འོད་འབར་བས་ཡུམ་ལ་འཁྱུད་པའོ། ། གཙོ་བོའི་ཕྱག་མཚན་ནི་རྡོ་རྗེ་མེ་ལོང་ལས། རྡོ་རྗེ་འཁོར་ལོ་རལ་གྲི་འབར། ། དྲིལ་བུ་པདྨ་རིན་པོ་ཆེ། ། རྡོ་རྗེ་འཛིན་པའི་རིམ་པའོ། ། གཞན་གང་གནས་སུ་རྡོ་རྗེ་ཤེས། ། དང་པོ་ཐུགས་དང་གཡོན་འཁྱུད་པའོ། ། ཞེས་གསུངས་པས་མི་བསྐྱོད་པ་ལ་སོགས་པ་བཞི་ཡང་ཤེས་པར་བྱའོ། ། ཡུམ་རྣམས་ནི་གཡས་ཡབ་དང་མཐུན་ཞིང་གཡོན་དྲིལ་བུ་འཛིན་པས་ཡབ་ལ་འཁྱུད་པའོ། དེའང་ཡབ་རྣམས་ནི་ཞལ་གསུམ་ཕྱག་དྲུག་པ་དང༌། ཡུམ་རྣམས་ནི་ཞལ་གཅིག་ཕྱག་གཉིས་མའོ། ། སེམས་དཔའ་རྣམས་ཀྱི་ཕྱག་མཚན་ཨུཏྤལ་ཀླུ་ཤིང་ལ་སོགས་མཚན། ཅེས་པས་འཇམ་དཔལ་ནི་ཉོན་མོངས་པ་སྤངས་པས་ཨུཏྤལ། བྱམས་པ་ནི་ཉོན་མོངས་པའི་ཚ་གདུང་སེལ་བས་ཀླུ་ཤིང༌། སའི་སྙིང་པོ་ཡེ་ཤེས་ཀྱི་མྱུ་གུ་བསྐྲུན་པས་རིན་པོ་ཆེའི་མྱུ་གུ། ཕྱག་ན་རྡོ་རྗེས་སྡུག་བསྔལ་འཇོམས་པས་རྡོ་རྗེ། ནམ་མཁའི་སྙིང་པོ་ཉོན་མོངས་པའི་རྒྱུན་གཅོད་པས་རལ་གྲི། སྤྱན་རས་གཟིགས་ཉེས་པའི་སྐྱོན་གྱིས་མ་གོས་པས་པདྨ། སྒྲིབ་པ་རྣམ་སེལ་སེམས་ཅན་ལ་ཆོས་སྟོན་པས་རིན་པོ་ཆེའི་སྒྲོམ་བུ། ཀུན་ཏུ་བཟང་པོ་སེམས་ཅན་གྱི་རེ་བ་སྐོང་བས་རིན་པོ་ཆེའི་སྙེ་མའོ།

། དེ་དག་གི་ཡུམ་རྣམས་ནི་མཛེས་ཚུལ་དུ་མཉེས་པའི་ཡོ་བྱད་འཛིན་པར་བྱེད་དོ། ། རྡོ་རྗེ་སྒེག་མོ་ནི་གཟུགས་ཐམས་ཅད་དེ་བཞིན་ཉིད་ཀྱི་ངོ་བོར་སྟོན་པས་རྡོ་རྗེའི་ཁུ་ཚུར་དཀུར་བརྟེན་པའམ་མེ་ལོང་འཛིན་པ། ཕྲེང་བ་མ་ཐབས་དང་ཤེས་རབ་མི་འབྲལ་བར་མཚོན་པས་རིན་པོ་ཆེའི་ཕྲེང་བ། གླུ་མ་ཆོས་ཀྱི་སྒྲ་སྒྲོགས་པས་པི་ཝཾ། གར་མ་གདུལ་བྱ་ལ་དགའ་བ་བསྐྱེད་པས་གར་བསྒྱུར་བའི་ཕྱག་ན་རྡོ་རྗེ་དྲིལ་བུ་འཁྲོལ་བའོ། ། བདུག་སྤོས་མ་ནི་ཚུལ་ཁྲིམས་ཀྱི་དྲིས་ཚིམ་པར་བྱེད་པས་སྤོས་ཁང༌། མེ་ཏོག་མ་བྱང་ཆུབ་ཀྱི་ཡན་ལག་མཚོན་པས་མེ་ཏོག་གི་ཟ་མ་ཏོག ། མར་མེ་མས་མ་རིག་པའི་མུན་པ་སེལ་བས་མར་མེ། དྲི་ཆབ་མས་བག་ཆགས་ཀྱི་དྲི་མ་འཁྲུ་བའི་དྲིའི་དུང་ཆོས་འཛིན་པའོ། ། ཐུབ་པ་དྲུག་ནི། བརྒྱ་བྱིན་ལྷ་རྣམས་ལ་ཆོས་ཀྱི་སྡོམ་བཞི་སྟོན་པས་པི་ཝཾ། ཐག་བཟང་རིས་ལྷ་མ་ཡིན་རྣམས་འཐབ་རྩོད་ཀྱིས་འདུལ་བས་གོ་མཚོན། ཤཱཀྱ་ཐུབ་པ་མི་རྣམས་ལ་དགེ་བཅུ་སྟོན་པའི་མཁར་གསུམ་དང་ལྷུང་བཟེད། སེང་གེ་རབ་བརྟན་བྱོལ་སོང་གླེན་ལྐུགས་ཀྱི་མདུད་པ་འགྲོལ་བས་པོ་ཏི། ཁ་འབར་དེ་བ་ཡི་དྭགས་ཀྱི་བཀྲེས་སྐོམ་སེལ་བས་རིན་པོ་ཆེའི་སྒྲོམ་བུ། ཨ་ཝ་གླང་མགོ་དམྱལ་བའི་ཉེས་དམིགས་སྟོན་པས་མེ་ཆུ་བསྣམས་པའོ། ། ཀུན་ཏུ་བཟང་པོ་ཡབ་ཡུམ་ནི་དབྱིངས་ཆོས་ཀྱི་སྐུ་སྤྲོས་པ་དང་བྲལ་བར་མཚོན་པས་ཕྱག་མཚན་མེད་དོ། ། སྒོ་བ་བཞི་ནི་འཆི་བདག་གི་བདུད་འཇོམས་པས་གཤིན་རྗེ་གཤེད་ཐོད་དབྱུག ། ཕུང་པོའི་བདུད་འཇོམས་པས་སྟོབས་ཆེན་རྡོ་རྗེ། ཉོན་མོངས་པའི་བདུད་འཇོམས་པས་རྟ་མགྲིན་ཐོད་སྦྲུལ། ལྷའི་བུའི་བདུད་འཇོམས་པས་བདུད་རྩི་འཁྱིལ་པ་རྡོ་རྗེ་རྒྱ་གྲམ་འཛིན་པའོ། ཡུམ་བཞི་ནི་བསྡུ་བའི་དངོས་པོ་བཞི་དང་ཚད་མེད་པ་བཞི་མཚོན་བྱེད་དུ་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་རྣམས་འཛིན་པའོ། བཞི་པ་སྐུ་མདོག་ཇི་ལྟར་སྣང་བ་ནི་རིགས་ཀྱི་སྐུ་མདོག་ཉི་ཤུ་རྩ་ལྔ་དང༌།

སྣ་ཚོགས་ཀྱི་སྐུ་མདོག་བཅུ་བདུན་ལས་དང་པོ། ཐུགས་ཀྱི་རིགས་ཆོས་ཉིད་མི་འགྱུར་བ་མཚོན་པའི་ཕྱིར་རྣམ་སྣང་ཡབ་ཡུམ་ཀུན་བཟང་ཡབ་ཡུམ་ལྷ་མ་ཡིན་གྱི་ཐུབ་པ་དང་ལྔ་ནི་མཐིང་ཁ་དང་སྐུའི་རིགས་རྣམས་སྐྱོན་གྱིས་མ་གོས་པར་མཚོན་པའི་ཕྱིར་མི་བསྐྱོད་པ་ཡབ་ཡུམ། ས་སྙིང་ཡབ་ཡུམ་ལྷའི་ཐུབ་པ་རྣམས་དཀར་པོ་དང་ཡོན་ཏན་གྱི་རིགས་རྣམས་ཆེ་བའི་ཡོན་ཏན་མཚོན་པའི་ཕྱིར་རིན་འབྱུང་ཡབ་ཡུམ་ནམ་སྙིང་ཡབ་ཡུམ་མིའི་ཐུབ་པ་རྣམས་སེར་པོ་དང་གསུང་གི་རིགས་རྣམས་ཐུགས་རྗེས་འགྲོ་བ་ལ་ཆགས་པ་མཚོན་པའི་ཕྱིར་འོད་དཔག་མེད་ཡབ་ཡུམ་སྤྱན་རས་གཟིགས་ཡབ་ཡུམ་ཡི་དྭགས་ཀྱི་ཐུབ་པ་རྣམས་ལེ་བརྒན་ཏེ་དམར་པོ་དང་ཕྲིན་ལས་ཀྱི་རིགས་རྣམས་ལས་སྣ་ཚོགས་ཀྱིས་འདུལ་བའི་ཕྱིར་དོན་གྲུབ་ཡབ་ཡུམ་ཕྱག་རྡོར་ཡབ་ཡུམ་དུད་འགྲོའི་ཐུབ་པ་རྣམས་ལྗང་གུའོ་ལ་སོགས་ཀྱིས་བསྡུས་པ་སྣ་ཚོགས་པའི་མདོག་ཅན་ནི་ཕྲིན་ལས་དང་ཡོན་ཏན་དུ་མས་འགྲོ་བ་འདུལ་བའི་ཕྱིར་བྱམས་པ་ཡབ་ཡུམ་དཀར་སེར། སྒྲིབ་པ་རྣམ་སེལ་ཡབ་ཡུམ་དམར་སེར། ཀུན་བཟང་ཡབ་ཡུམ་དམར་ལྗང༌། འཇམ་དབྱངས་ཡབ་ཡུམ་དཀར་ལྗང༌། གཤིན་རྗེ་གཤེད་ཡབ་ཡུམ་སྨུག་ནག སྟོབས་ཆེན་ཡབ་ཡུམ་སེར་ནག རྟ་མགྲིན་ཡབ་ཡུམ་དམར་ནག བདུད་རྩི་འཁྱིལ་པ་ཡབ་ཡུམ་ལྗང་ནག ། དམྱལ་བའི་ཐུབ་པ་དུད་ཁའོ། ། ལྔ་པ་ཚུལ་ཇི་ལྟར་བཞུགས་པ་ནི། ལྷ་དེ་དག་ཀྱང་སྐྱེ་བ་གནས་སུ་དག་པས་སྐུ་མཉེན་པ་དང་ན་བ་གནས་སུ་དག་པས་སྐུ་སྐབས་ཕྱེད་ཅིང་རིམ་པར་འཚམས་པས་ལྕུག་པ་དང་འཆི་བ་གནས་སུ་དག་པས་སྐུ་ལྷོད་པོར་མ་གྱུར་པ་འཁྲིལ་བག་ཆགས་ཤིང་རབ་ཏུ་ལྡེམ་པ་དང༌། རྒ་བ་གནས་སུ་དག་པས་སྐུ་འཇམ་ཞིང་གཞོན་ཤ་ཆགས་པའི་ངང་ཚུལ་ཅན་ནོ། ། དེ་ལྔ་ནི་ངོ་བོའི་ཡོན་ཏན་ཡིན་ལ། རྣམ་པའི་ཡོན་ཏན་ནི་མཚན་དཔེའི་མཛེས་པའི་སྐུ་དྲི་མ་མེད་པས་ཁ་དོག་ཤིན་ཏུ་གསལ་བ་དང་ཟད་པར་རྫོགས་པས་སྐུ་བཀྲག་རབ་ཏུ་འཚེར་བའི་མདངས་ཅན་དང་བརྗིད་ཅིང་ཡིད་དུ་འོང་བའི་སྐུ་ལྷུན་སྟུག་པ་དང་འགྲོ་བ་ཟིལ་གྱིས་གནོན་པའི་གཟི་བརྗིད་ཆེན་པོ་དང་ལྡན་པའོ།

། དྲུག་པ་འོད་ཟེར་ཇི་ལྟར་འཕྲོ་བ་ནི། སྐུ་དེ་དག་གི་གནས་ཆེན་པོ་དྲུག་དང་བ་སྤུའི་བུ་ག་ཐམས་ཅད་ནས་ཀྱང་འོད་ཟེར་བྱེ་བ་ཁྲག་ཁྲིག་གྲངས་མེད་པ་ཕྱོགས་བཅུར་འཕྲོ་བས་འོད་ཟེར་གྱི་ཚོགས་ཆེན་པོ་སྣང་བར་གྱུར་པའོ། ། སྒོ་བ་ཡབ་ཡུམ་ནི་བསྐལ་པའི་མེ་དཔུང་ལྟར་འབར་བའི་ཀློང་ན་མེའི་འཕྲེད་བས་ཕྱོགས་བཅུར་འཁྱིལ་བ་སྟེ་རྔམ་པའི་ཆ་བྱད་ཅན་ནོ། ། དེ་ལྟ་བུའི་སྣང་བས་ནམ་མཁའི་དབྱིངས་ཀྱི་མཐའ་དབུས་མེད་པར་ཁྱབ་པ་ཡི། ཏིང་ངེ་འཛིན་གྱི་དཀྱིལ་འཁོར་གྲངས་དང་ཚད་བསམ་ཡས་ཤིང་རང་བཞིན་ལྷུན་གྱིས་གྲུབ་པར་བསྒོམས་པ་ནི་ཆོས་ཀྱི་དབྱིངས་ལྟར་རྒྱ་ཆེ་ཞིང་ཡེ་ཤེས་དམ་པའི་ངོ་བོར་གྱུར་པའོ། ། གཉིས་པ་དེའི་གྲུབ་པ་འབྲས་བུའི་དཀྱིལ་འཁོར་བཤད་པ་ལ་བཞི། འབྲས་བུ་སྐུའི་འཆར་ཚུལ། དེ་ལས་ཕྲིན་ལས་མཛད་ཚུལ། དེ་ལས་འགྲོ་བ་གྲོལ་ཚུལ། ངོ་མཚར་ལྟས་ཀྱི་སྣང་ཚུལ་ལོ། དང་པོ་ནི་ཆོས་ཀྱི་སྐུ་ཡི་རང་བཞིན་ཕྱག་རྒྱ་ཆེན་པོ་མཆོག་གི་དངོས་གྲུབ་ནི། དེ་བཞིན་ཉིད་ཀྱི་དབྱིངས་ལས་མ་གཡོས་ཀྱང་སྐུ་གཞན་གྱི་འཆར་གཞི་བྱེད་པའོ། དེའི་ངང་ནས་སྒྲིབ་གཉིས་བག་ཆགས་དང་བཅས་པ་ལས་ཡང་དག་པར་ཐར་བའི་གཟུགས་མཚན་དང་དཔེ་བྱད་ཕུན་སུམ་ཚོགས་པས་བརྒྱན་པའི་ལོངས་སྤྱོད་རྫོགས་པའི་སྐུ་དང༌། དེའི་ཐུགས་རྗེ་ལས་འགྲོ་བ་མ་ལུས་པ་འདུལ་བའི་ཕྱིར། དེ་དག་གི་བསམ་པ་དང་མཐུན་པར་བྱས་པའི་སྐུ་ནི་སྣ་ཚོགས་སུ་སྟོན་པར་མཛད་དོ། གཉིས་པ་ལ་གཉིས། ། དབྱིངས་ལས་མ་གཡོས་བཞིན་དུ་ཕྲིན་ལས་སྣང་བའི་དཔེ་དང༌། གདུལ་བྱའི་དོན་དུ་ཕྲིན་ལས་སྣང་བའི་ཚུལ་ལོ། དང་པོ་ནི། དེ་ལྟར་སྤྲུལ་པ་སྣ་ཚོགས་གདུལ་བྱ་ལ་སྟོན་པ་ཉིད་སྒྱུ་མ་དང་མིག་ཡོར་ལྟར་སྣང་དུས་ཉིད་ནས་ངོས་བཟུང་མེད་པའི་ཚུལ་དང༌། ཚུལ་དེ་ཉིད་ཀྱང་ཆོས་ཀྱི་དབྱིངས་ལས་གཡོས་པ་མེད་ལ། ། དེ་ལྟར་མ་གཡོས་བཞིན་དུ་འགྲོ་བའི་སྣང་ངོར་སྤྲུལ་པའི་སྐུ་སྣ་ཚོགས་པའི་རྣམ་པ་སོ་སོར་སྣང་བ། དེ་ཚེ་རྒྱལ་པོ་དང་བྲམ་ཟེ་ལ་སོགས་པ་དང་ཞི་བ་དང་ཁྲོ་བོ་ལ་སོགས་པ་རྣམ་པ་མི་མཐུན་པའི་སྐུ་སྣ་ཚོགས་པ་དག

། གདུལ་བྱ་སོ་སོ་ལ་རང་རང་གི་རིས་དང་འདྲ་བར་སྣང་བ་ནི། ཆོས་སྐུ་དེ་བཞིན་ཉིད་ཀྱི་དབྱིངས་ལས་མ་གཡོས་ཀྱང༌། འགྲོ་བ་རང་རང་གི་སྐལ་བ་དང་སྔོན་གྱི་ལས་འཕྲོའི་དབང་གིས་རང་བཞིན་དང་འགྲོ་འདུལ་དང༌། སྣ་ཚོགས་སྤྲུལ་སྐུ་ལ་སོགས་པར་སོ་སོར་སྣང་བ་སྟེ། དཔེར་ན་མེ་ལོང་གི་ངོས་ལ་བྱད་མ་འཕོས་ཀྱང་དེའི་རྣམ་པ་སྣང་བ་དང་ཆུ་སྣོད་དུ་ནམ་མཁའི་ཟླ་བ་མ་འཕོས་ཀྱང་ཆུ་ཟླ་སྣང་བ་བཞིན་ནོ། གཉིས་པ་ལ་བཞི་ལས། འགྲོ་དྲུག་ཕལ་ལ་སྣང་ཚུལ་ནི། ལྷུན་སྟུག་པོ་བཀོད་པར་སྐུ་གསུམ་འདུ་འབྲལ་མེད་པའི་རང་བཞིན་དུ་སངས་རྒྱས་པ་དེ་ཡི་ཚེ་ལྷ་ལ་སོགས་པའི་འགྲོ་བ་དྲུག་པོ་ཐམས་ཅད་ལ། དེ་དག་གི་རྒྱུད་ཀྱི་སྡིག་པ་སྤོང་བའི་གཟུགས་བརྒྱ་བྱིན་ལ་སོགས་པའི་ཐུབ་པ་རྣམས་སུ་སྣང་བར་བསྟན་ནས་སྒྲིབ་པ་སྦྱོང་བ་ལ་སོགས་པའི་ཆོས་སྟོན་ཏོ། ། གཉིས་པ་ཉན་ཐོས་ལ་སྣང་ཚུལ་ནི། ཉན་ཐོས་ཀྱི་རིགས་ཅན་རྣམས་ལ་དགྲ་བཅོམ་པའི་གཟུགས་སུ་བསྟན་ནས་བདེན་པ་བཞིའི་དོན་རྟོགས་པ་ལ་འགོད་པར་མཛད་དོ། ། གསུམ་པ་རང་རྒྱལ་ལ་སྣང་བའི་ཚུལ་ནི། རང་རྒྱལ་གྱི་རིགས་ཅན་རྣམས་ལ་བསེ་རུ་ལྟ་བུའི་ཚུལ་གྱིས་རྟེན་འབྲེལ་གྱི་ཆོས་བརྡའི་སྒོ་ནས་སྟོན་པར་མཛད་པའོ། ། བཞི་པ་ཐེག་པ་ཆེན་པོ་ལ་སྣང་ཚུལ་ནི། དེ་དག་ལས་གཞན་ཡང་ཐེག་པ་མཆོག་གི་རིགས་ཅན་རྣམས་ལ་དབང་པོའི་རིམ་པ་བཞིན། ། ས་བཅུའི་སེམས་དཔའ་རྣམས་ལ་གནས་དབང་ཕྱུག་ཆེན་པོའི་འོག་མིན་བླ་ན་མེད་པའི་གནས་གཟུགས་ཀྱི་ཁམས་ལས་ཁྱད་པར་དུ་འཕགས་པའི་མཆོག་ཏུ། སྟོན་པ་ཉིད་སྐུ་ནི་རྣམ་པར་སྣང་མཛད་ཀྱི་ཚུལ་དུ་བཞུགས་པ་ལ། ས་བཅུའི་བྱང་ཆུབ་སེམས་དཔའི་འཁོར་རྣམས་ལ། སྔར་འགྲོ་བ་ཐ་དད་ལ་སྣང་བའི་སྤྲུལ་པའི་སྐུས་ཆོས་རྣམས་ཚིག་ཏུ་སྟོན་པར་སྣང་བ་དེ་བཞིན་དུ་ལོངས་སྐུའི་སྟོན་པ་ཉིད་ཆོས་རྣམས་གསུང་མཆོག་གིས་མི་སྨྲ་སྟེ། སྐུ་སྣང་བའི་ངོ་བོ་དེ་ཡིས་ཐེག་པ་མཆོག་གི་ཆོས་རྣམས་འཁོར་གྱི་བློ་ལ་མཇལ་བར་སྟོན་ཏོ།

། གསུམ་པ་དེ་ལས་འགྲོ་བ་གྲོལ་ཚུལ་ལ་གཉིས། རྒྱུ་ལམ་གྱི་སྒྲིབ་པ་སྦྱང་བ་དང༌། འབྲས་བུ་སྐུ་དང་ས་མཆོག་ཐོབ་ཚུལ་ལོ། དང་པོ་ལ་གཉིས་ལས། དང་པོ་དཔེ་ནི། གདོང་ལ་མེ་ལོང་བསྟན་པའི་ཚེ་རང་གི་བྱད་སྣང་བའི་ཚུལ་གྱིས་དྲི་མ་མཐོང་བ་བཞིན་ཏུ་སླར་བྱད་དངོས་ཀྱི་དྲི་མས་གོས་པའི་མདོག་ངན་པ་ཐམས་ཅད་འཁྲུ་ཞིང་སེལ་བ་ལྟར། གཉིས་པ་དོན་ནི། ས་བཅུའི་བྱང་ཆུབ་སེམས་དཔའི་འཁོར་གྱིས་དཔེ་དེ་བཞིན་དུ་སྟོན་པ་ལོངས་སྤྱོད་རྫོགས་པའི་སྐུ་ལ་བལྟས་པ་ན། བྱང་ཆུབ་ལ་སྒྲིབ་པ་ཡི་དྲི་མ་ཆེ་འབྲིང་ཕྲ་རག་དང་བཅས་པ་གཏིང་དཔག་དཀའ་ཞིང་ཚད་མེད་པ་རྣམས་མེ་ལོང་ནང་དུ་དྲི་མ་སྣང་བ་བཞིན་དུ་སྐུ་ལ་སྣང་ངོ༌། ། དེ་ནས་དྲི་མ་དག་སྟོབས་ཀྱིས་ས་བཅུ་རིམ་གྱིས་འབྱང་ཞིང༌། བླ་ན་མེད་པའི་བྱང་ཆུབ་ཡང་དག་པར་ཐོབ་བོ། ། གཉིས་པ་ལ་གསུམ། ལྷུན་སྟུག་པོ་བཀོད་པར་སྐུ་དང་ཡེ་ཤེས་རྫོགས་ཚུལ་སྤྱིར་བསྟན་པ། དེ་ལ་སའི་རྫོགས་ཚུལ་བྱེ་བྲག་ཏུ་བཤད་པ། སྐུ་ལྔ་ལྷུན་གྱིས་གྲུབ་ཚུལ་དུ་དོན་བསྡུ་བའོ། ། དང་པོ་ལ་གཉིས་ལས། སྐུ་གསུམ་འདུ་འབྲལ་མེད་པའི་ཐོབ་ཚུལ་ནི། དབྱིངས་དང་ཡེ་ཤེས་གཉིས་སུ་མེད་པའི་རང་བཞིན་ཆོས་ཀྱི་སྐུ་ནི་བློས་དཔག་ཏུ་མེད་ཅྀང་ཚིག་གིས་བརྗོད་དུ་མེད་པའི་ངོ་བོ་ཉིད་དོ། ། དེ་ཉིད་ཀྱི་ངང་ལས་ལོངས་སྐུ་ནི་རྟག་ཏུ་ལྷུན་གྱིས་གྲུབ་པར་བཞུགས་པས་ཟད་པ་མེད་པའི་ཡིད་བཞིན་གྱི་ནོར་བུ་རིན་པོ་ཆེའི་གཏེར་དུ་བཞུགས་སོ་དེའི་ངང་ལས་གདུལ་བྱའི་དོན་དུ་སྤྲུལ་པའི་སྐུ་བྱེ་བ་ཁྲག་ཁྲིག་དཔག་ཏུ་མེད་ཅིང་བསམ་གྱིས་མི་ཁྱབ་པ་འཕྲོ་བར་བྱེད་དོ། ། གཉིས་པ་རང་སྣང་ལྷུན་གྲུབ་ཆེན་པོར་བཞུགས་ཚུལ་ནི། དེ་ལྟར་སྣང་བའི་ལོངས་སྐུ་དེ་ཡང་མཚན་དང་དཔེ་བྱད་ཐམས་ཅད་རྫོགས་ཤིང༌། དུས་བཞི་མཉམ་པ་ཉིད་ཀྱི་ཡེ་ཤེས་རང་སྣང་བའི་སྤྱོད་ཡུལ་ཀུན་ཏུ་སྐུ་དང་ཡེ་ཤེས་ཀྱི་མཎྜལ་སྟེ་དཀྱིལ་འཁོར་དུ་སྣང་བས་ཉིད་ལས་བཟང་ངན་མེད་པའི་རང་བཞིན་དུ་ལྷུན་གྱིས་གྲུབ་ཅིང་ཕུན་སུམ་ཚོགས་པ་ཐམས་ཅད་རང་སྣང་བའི་བསོད་ནམས་ཀྱི་ཚོགས་དང༌།

གང་དུའང་འཛིན་པ་མི་མངའ་བའི་ཡེ་ཤེས་ཀྱི་ཚོགས་ཏེ་ཚོགས་ཆེན་གཉིས་ཀྱང་རང་སྣང་དེ་ཉིད་དུ་ལྷུན་གྱིས་རྫོགས་པར་རོལ་པའོ། ། གཉིས་པ་སའི་རྫོགས་ཚུལ་ནི། ཐབས་སྤྲུལ་པ་སྐུའི་ས་ཀུན་ཏུ་འོད་དང་ཤེས་རབ་རང་སྣང་དག་པ་ལོངས་སྤྱོད་རྫོགས་པ་པདྨ་ཅན་གྱི་ས་དང་གཉིས་སུ་མེད་པ་ས་ཡི་མཆོག ། འཁོར་ལོ་ཚོགས་ཆེན་ཆོས་ཀྱི་སྐུའི་སའོ། སའི་རྣམས་གྲངས་དང་ཡོན་ཏན་གྱི་ཆོས་དེ་དག་ལ་སོགས་པ་ཚད་མེད་ཅིང་བསམ་ཡས་ཀྱི་མཆོག་རྣམས་ཡོངས་སུ་རྫོགས་པའོ། ། གསུམ་པ་སྐུ་ལྔ་ལྷུན་གྱིས་གྲུབ་ཚུལ་དུ་དོན་བསྡུ་བ་ནི། དེ་ལྟར་ས་དེ་དག་ཐོབ་པའི་ཚེ་སྐུ་ལྔ་ཡང་ལྷུན་གྲུབ་ཏུ་ཐོབ་པས་ན་དང་པོ་ཆོས་ཀྱི་སྐུ་སྤྲོས་པའི་མཐའ་དང་བྲལ་བ་ནི་འགྱུར་བ་མེད་པའི་ཡོངས་གྲུབ་སྟེ་སྐྱེ་ཤི་མེད་པའི་ཆོས་ཉིད་གཡུང་དྲུང་གི་སྐུའོ། ། དེའི་ངང་ལས་ལོངས་སྐུར་ཤར་བའི་བྱིན་རླབས་ལས་རང་བྱུང་བ་ཉོན་མོངས་པར་གྱུར་པའི་སེམས་ཅན་ཀུན་གྱི་ཞིང་དུ་གང་ལ་གང་འཚམས་པའི་སྤྲུལ་སྐུར་གནས་ཏེ་དོན་མཛད་པའོ། །

སྤྲུལ་སྐུའི་འཆར་གཞི་དེ་ཉིད་ཡོན་ཏན་གྱི་ཚོགས་ཟད་མི་ཤེས་པའི་རང་བཞིན་ལྷུན་སྟུག་པོ་བཀོད་པའི་ལོངས་སྤྱོད་ཀུན་གྱི་གཏེར་དུ་འགྱུར་བའོ། ། དེ་ལྟར་སྐུ་གསུམ་དུ་འབྲལ་མེད་པའི་རང་བཞིན་ནི་གཉིས་སུ་མེད་པའི་རྡོ་རྗེ་དང་རིག་པའི་ཡེ་ཤེས་ཆེན་པོ་འཛིན་པའི་ཕྱིར་མི་འགྱུར་རྡོ་རྗེའི་སྐུའོ། ། ཆོས་ཐམས་ཅད་ཡེ་ནས་རྫོགས་པ་ཆེན་པོར་དབྱེར་མེད་ཅིང་མཉམ་པའི་རང་བཞིན་དུ་མངོན་པར་བྱང་ཆུབ་པའི་སྐུ་ནི་ཇི་ལྟ་བ་མཁྱེན་པའི་ཡེ་ཤེས་དང༌། ཆོས་ཅན་ཐམས་ཅད་མ་འདྲེས་པར་མཁྱེན་པའི་ཡེ་ཤེས་ནི་ཇི་སྙེད་པར་མངོན་པར་བྱང་ཆུབ་པའི་སྐུའོ། ། དེ་དག་ཀྱང་རིགས་ལྔ་ཡེ་ཤེས་ལྔའི་སྐུ་སྟེ་གཡུང་དྲུང་གི་སྐུ་ནི་དེ་བཞིན་གཤེགས་པའི་རིགས་མེ་ལོང་ལྟ་བུའི་ཡེ་ཤེས་ཀྱི་སྐུའོ། ། ལོངས་སྤྱོད་ཟད་མི་ཤེས་པའི་ཆོས་ཉིད་རྡོ་རྗེ་རིག་པ་འཛིན་པའི་སྐུ་ནི་རྡོ་རྗེའི་རིགས་ཏེ་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྐུའོ། ། ཐམས་ཅད་དབྱེར་མེད་མཉམ་པའི་སྐུ་ནི་རིན་ཆེན་རིགས་ཏེ་མཉམ་ཉིད་ཡེ་ཤེས་ཀྱི་སྐུའོ། ། ཐམས་ཅད་མཁྱེན་པའི་ཡེ་ཤེས་ཀྱི་སྐུ་ནི་པདྨའི་རིགས་ཏེ་སོ་སོར་རྟོག་པའི་ཡེ་ཤེས་ཀྱི་སྐུའོ། ། ཉོན་མོངས་ཀུན་གྱི་ཞིང་དུ་གནས་པ་ནི་སྤྲུལ་པ་སྟེ་ལས་ཀྱི་རིགས་བྱ་བ་གྲུབ་པའི་ཡེ་ཤེས་ཀྱི་སྐུའོ། ། ས་ཐོབ་པ་དེ་ཚེ་སྐུ་ལྔ་པོ་ཀུན་ཀྱང་རྫོགས་པར་ཐོབ་པ་ཡིན་ཏེ། འབྲས་བུའི་ས་དང་སྐུ་དང་ཡེ་ཤེས་རྣམས་ཆས་དབྱེ་བ་ལས་སྔ་ཕྱི་མེད་དོ། ། བཞི་པ་ངོ་མཚར་ལྟས་ཀྱི་སྣང་ཚུལ་ནི་ཞེས་བརྗོད་པས། གདུལ་བྱའི་འཇིག་རྟེན་དྲུག་གི་ཕྱོགས་བཅུ་རེ་རེ་ཞིང་གྲངས་མཐའ་ཡས་ཤིང་དབྱིངས་མུ་མེད་པ་ཐམས་ཅད་དུ་རྣམ་པར་འཕྲུལ་པའི་དཀྱིལ་འཁོར་བསམ་གྱིས་མི་ཁྱབ་བརྗོད་ཀྱིས་མི་ལང་པ་ཕྱོགས་བཅུའི་སངས་རྒྱས་ཐམས་ཅད་ཀྱི་ཞིང་གི་རྡུལ་ཕྲ་རབ་ཀྱི་གྲངས་ཅི་སྙེད་དང་མཉམ་པ་དེ་སྙེད་དུ་གསལ་བར་གྱུར་ཏོ། ། གསུམ་པ་འབྲས་བུ་ཡེ་ཤེས་ཆེན་པོའི་དཀྱིལ་འཁོར་གཅིག་ཏུ་དོན་བསྡུ་བ་ལ་གཉིས།

ཚུལ་ཇི་ལྟར་གསུངས་པ་དང༌། ངོ་བོ་གང་གསུངས་པའོ། ། དང་པོ་ནི། ཐམས་ཅད་དཀྱིལ་འཁོར་དུ་གསལ་བ་དེ་ནས་རང་སྣང་བའི་དེ་བཞིན་གཤེགས་པ་བཙུན་མོའི་ཚོགས་དང་རང་བཞིན་གཉིས་སུ་མེད་པའི་དཀྱིལ་འཁོར་དེ་དག་ལས་དེ་བཞིན་གཤེགས་པ་ཉིད་ཀྱི་གསང་བ་འདི་ཉིད་སྐུ་དང་གསུང་དང་ཐུགས་དང་ཡོན་ཏན་དང་ཕྲིན་ལས་རྡོ་རྗེ་ལས་ཕྱུང་ངོ༌། ། གཉིས་པ་ནི་ཏིང་ངེ་འཛིན་རང་སྣང་བའི་དཀྱིལ་འཁོར་ངོ་མཚར་བའི་རོལ་པ་དབྱིངས་ལས་མ་གཡོས་པར་བསྟན་པའི་ཕྱིར་ཨ་ཧོ་ཞེས་བཞད་པའོ། ། དེའང་དམིགས་པར་བྱ་བའི་ཡུལ་ཆོས་རང་བཞིན་གྱིས་རྣམ་པར་དག་པ་དང་དམིགས་པར་བྱེད་པའི་བློ་གློ་བུར་ཀུན་བརྟགས་ཀྱིས་རྣམ་པར་དག་པ་དང༌། དེ་གཉིས་ཀའི་ངོ་བོ་གཉིས་སུ་མེད་པའི་ཡེ་ཤེས་ཙམ་དུའང་མི་དམིགས་པ་ནི་དོན་དམ་པའི་རང་བཞིན་བློས་དཔག་ཏུ་མེད་ཅིང་བསམ་གྱིས་མི་ཁྱབ་པ་གཞི་རང་བཞིན་གྱི་དཀྱིལ་འཁོར་རོ། ། ཏིང་ངེ་འཛིན་རྣམ་པ་གསུམ་སྔོན་དུ་འགྲོ་བས་བསྐྱེད་པ་ལྷའི་རང་བཞིན་ཆུའི་ཟླ་བ་ལྟར་བསྒོམ་པའི་ཡེ་ཤེས་རང་རིག་པའི་དཀྱིལ་འཁོར་རྣམ་པ་སྣ་ཚོགས་བརྗོད་ཀྱིས་མི་ལང་བ་བསྒོམས་པའི་རྗེས་ལ། འཁོར་བའི་རང་བཞིན་ཆོས་ཉིད་དུ་མཉམ་པ་ཉིད་དང་མྱ་ངན་ལས་འདས་པ་དམིགས་པ་ཉེ་བར་ཞི་བས་མི་མཉམ་པའི་ངོ་བོ་ཀུན་ལ་ཡེ་ནས་དག་པའི་དེ་བཞིན་ཉིད་ཁྱབ་བྱ་ཁྱབ་བྱེད་མེད་པའི་རང་བཞིན་ཆོས་ཉིད་རྫོགས་པ་ཆེན་པོས་ཁྱབ་པའི་དབྱིངས་དེ་བཞིན་ཉིད་བསྐྱེད་རྫོགས་ཙམ་དུའང་འཛིན་པ་མེད་པར་མཉམ་པར་བཞག་པ་ནི། ལམ་བསྐྱེད་རྫོགས་བསྒྲུབ་པའི་དཀྱིལ་འཁོར་རོ། ། དེ་ལྟར་ཉམས་སུ་བླངས་པའི་མཐར་འབྲས་བུ་གཞི་ཐོག་ཏུ་ཕྱིན་པ་དེའི་ཚེ་ཡེ་ནས་སྣང་ལ་ཀུན་ཏུ་འོད་གསལ་བའི་ལོངས་སྐུ་འགག་པ་མེད་པའི་ངང་ལས་སྣ་ཚོགས་སྤྲུལ་པ་སྐུའི་དཀྱིལ་འཁོར་རྣམ་པར་སྤྲོས་ནས་འགྲོ་བའི་དོན་གཉིས་ལྷུན་གྱིས་གྲུབ་པར་མཛད་དོ། ། དེ་ལྟར་སྣང་བ་ཉིད་ནས་རང་བཞིན་སྤྲོས་པ་མེད་པ་ནི་ཆོས་ཀྱི་སྐུ་སྟེ།

ནམ་མཁའ་ལྟ་བུའི་ཆོས་ཉིད་ངོ་མཚར་བར་བསྟན་པས་ཧོ། ཞེས་རྡོ་རྗེ་གསང་བའི་ཚིག་ཏུའོ། ། དེ་བཞིན་དུ་གཞི་ལམ་འབྲས་བུ་རེ་རེ་ཞིང་ཡང་གནས་ཏེ་དམིགས་བྱ་ཡུལ་དམིགས་བྱེད་བློ་དེ་གཉིས་ཀའི་རང་བཞིན་ཡེ་ནས་དམིགས་པ་མེད་པའི་སེམས་ཉིད་དཔག་ཏུ་མེད་ཅིང་བསམ་གྱིས་མི་ཁྱབ་པའི་འོད་གསལ་གྱི་ངང་ནས། ཡེ་ཤེས་རང་རིག་གི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་བ་ཡེ་ནས་གནས་པ་དེ་ཡང་ཆོས་ཉིད་མཉམ་པ་དང་ཆོས་ཅན་ཐ་དད་མི་མཉམ་པ་ཀུན་ལ་ཁྱབ་པའི་རང་བཞིན་མཉམ་པ་ཉིད་ནི་ཁྱབ་པ་ཆེན་པོའི་དབྱིངས་ཏེ། ཡེ་ནས་ཀུན་གསལ་གྱི་དཀྱིལ་འཁོར་ལྷུན་གྲུབ་ཆེན་པོ་འགྲོ་བ་ཀུན་ལ་འཕྲོ་ཡང་སྤྲོས་པ་མེད་པའི་རང་བཞིན་ངོ་མཚར་རོ། ཞེས་སོ། ལམ་ལྟར་ན་དམིགས་བྱ་ཏིང་ངེ་འཛིན། དམིགས་བྱེད་རང་གི་བློ་དེ་གཉིས་ཀའི་ངོ་བོ་མི་དམིགས་པ་དེ་བཞིན་ཉིད་ཀྱི་ཏིང་ངེ་འཛིན་དང༌། ཀུན་སྣང་གི་ཏིང་ངེ་འཛིན་སྙིང་རྗེ་ཚད་མེད་པ་དང༌། རྒྱུའི་ཏིང་ངེ་འཛིན་སྙིང་རྗེའི་ངང་ལས་སེམས་ཉིད་བསམ་གྱིས་མི་ཁྱབ་པ་ཡི་གེའི་རང་བཞིན་ཨ་ལ་སོགས་པའི་ངོ་བོ་ལས་ཡེ་ཤེས་རང་རིག་གི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་པ་བསྒོམས་ནས། དེ་ཐམས་ཅད་སེམས་ཉིད་དུ་མཉམ་པས་སྟོང་པ་དང་རྣམ་ཐ་དད་པ་བསྐྱེད་པས་མི་མཉམ་པར་སྣང་བ་དང་དེ་ཉིད་ཀྱི་ངོ་བོ་མ་སྐྱེས་པས་ཀུན་ཁྱབ་ཁྱབ་མེད་ཁྱབ་པའི་དབྱིངས༌། ཡེ་ནས་ཀུན་གསལ་གྱི་ངང་ནས། དཀྱིལ་འཁོར་གྱི་སྤྲོ་བསྡུ་མང་པོ་རྣམ་པར་འཕྲོ་ཡང་དོན་ལ་སྤྲོས་པ་མེད་པའི་ངང་དུ་ཤེས་པའོ། ། འབྲས་བུ་ལྟར་ན་དབྱིངས་དམིགས་བྱ་དམིགས་བྱེད་དམིགས་པ་མེད་ཅིང་དཔག་མེད་བསམ་གྱིས་མི་ཁྱབ་པ་ཆོས་སྐུའི་ངང་ལས། རང་སྣང་ཡེ་ཤེས་རིག་པའི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་བར་གསལ་བ་རྣམས་ཀྱི་ངོ་བོར་མཉམ་པ་ཉིད་དང༌། བཀོད་པ་དང་རྣམ་པ་མི་མཉམ་པ་ཀུན་ལ་ཁྱབ་པའི་ཆོས་ཉིད་ཁྱབ་བྱ་ཁྱབ་བྱེད་ཁྱབ་པ་མེད་པའི་དབྱིངས་ཡེ་ནས་ཀུན་གསལ་ལོངས་སྤྱོད་རྫོགས་པ་སྐུ་ལས།

སྤྲུལ་སྐུའི་དཀྱིལ་འཁོར་འཕྲོ་ཡང་ཆུ་ཟླ་ལྟར་མ་འཕོས་པར་དབྱིངས་དེ་ཉིད་ལ་སྤྲོས་པ་མེད་པས་སྐུ་གསུམ་འདུ་འབྲལ་མེད་པའི་ཆོས་ཉིད་ངོ་མཚར་བར་བསྟན་པའོ། ། ཏིང་ངེ་འཛིན་གསང་བའི་སྙིང་པོ་རང་སྣང་བའི་དེ་ཁོ་ན་ཉིད་ངེས་པ་ལས་རང་བཞིན་ཏིང་ངེ་འཛིན་གྱི་དཀྱིལ་འཁོར་སྤྲོས་པའི་ལེའུ་སྟེ་དྲུག་པའོ།། ། །དོན་གཉིས་པ་དེའི་ཡན་ལག་སྔགས་དང་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པ་ལ་གཉིས་ཏེ། གསུང་གསང་སྔགས་ཀྱི་དཀྱིལ་འཁོར་དང༌། སྐུ་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གསུམ། གསུང་གི་དཀྱིལ་འཁོར་འབྱུང་བའི་རྒྱུ་བརྗོད་པ། གསང་སྔགས་ཀྱི་དཀྱིལ་འཁོར་དངོས་བསྟན་པ། རང་བཞིན་གཏན་ལ་དབབ་པའོ། ། དང་པོ་ནི། ཏིང་ངེ་འཛིན་གྱི་དཀྱིལ་འཁོར་བསྟན་པ་དེ་ནས་དེའི་ཡན་ལག་སྔགས་ཀྱི་དཀྱིལ་འཁོར་བསྟན་པའི་ཕྱིར་དེ་བཞིན་གཤེགས་པ་བཙུན་མོའི་ཚོགས་དང་བཅས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ལས་གསང་སྔགས་འདི་དག་ཕྱུང་ངོ༌། ། གཉིས་པ་ལ་གཉིས། དཀྱིལ་འཁོར་བསྐྱེད་པའི་སྔགས་དང༌། དབང་བསྐུར་བའི་སྔགས་སོ། ། དང་པོ་ལ་བཞི། རྟེན་གཞལ་ཡས་ཁང་བསྐྱེད་པའི་སྔགས། བརྟེན་པ་ལྷ་བསྐྱེད་པའི་སྔགས། ཕྲིན་ལས་ཡོངས་སུ་རྫོགས་པའི་སྔགས། ངོ་མཚར་གྱི་ལྟས་ཇི་ལྟར་སྣང་བའི་ཚུལ་ལོ། ། དང་པོ་ནི། བྷྲཱུྃ་ཞེས་པ་རྣམ་སྣང་དང༌། བུམ་པ་དང༌། གཞལ་ཡས་ཁང་དང༌། འཁོར་ལོ་དང༌། གཙུག་ཏོར་འཁོར་ལོས་བསྒྱུར་བའི་ས་བོན་དུ་གྱུར་པ་ལས་འདིར་གཞི་ཚད་མེད་པ་ཡེ་ཤེས་ཀྱི་འཁོར་ལོའི་སྟེང་དུ་གཞལ་ཡས་ཁང་བསྐྱེད་པའི་ས་བོན་དང༌། བི་ཤྭ་སྣ་ཚོགས་ཏེ་འཁོར་འདས་ཀྱི་ཆོས་སུ་སྣང་བ་ཐམས་ཅད། བི་ཤུདྡྷེ་རང་བཞིན་གྱིས་དག་པ་སྟེ་ཆོས་དབྱིངས་སྤྲོས་པ་དང་བྲལ་བ་དེ་ཉིད་སངས་རྒྱས་ཀྱི་བཞུགས་གནས་སུ་བསྟན་པས་འདིར་དེས་མཚོན་བྱེད་གཞལ་ཡས་ཁང་ངོ༌། ། གཉིས་པ་ལ་དྲུག་ལས། དང་པོ་རིགས་ལྔ་ཡབ་ཡུམ་གྱི་སྔགས་ལ་ཧཱུྃ་ལ་སོགས་པ་ནི་རྒྱུ་མ་ནོར་བ་རྩ་བའི་སྔགས་ཏེ་ས་བོན་དང༌།

གཞན་རྣམས་རང་བཞིན་མཚོན་པ་ངོ་བོའི་སྔགས་སོ། ། དེ་ལས་ཧཱུྃ་ས་བོན་དང་བཛྲ་རྡོ་རྗེ་དྷྲྀཀྲ་ནི་དེ་འཛིན་པས་ན་མི་བསྐྱོད་པའོ། ། ཨོཾ་ཛི་ན་ཛིཀྲ་ནི་སྤྲོས་པ་དང་མི་དགེ་བ་ལས་རྣམ་པར་རྒྱལ་བས་རྣམ་པར་སྣང་མཛད་དོ། ། སྭ་རཏྣ་དྷྲྀཀྲ་ནི་འགྲོ་བ་ལ་འདོད་དགུ་སྦྱིན་པས་རིན་ཆེན་འབྱུང་ལྡན་ནོ། ཨོཾ་ཨ་རོ་ལིགྲ་ནི་གདུལ་བྱ་ལ་རྗེས་སུ་ཆགས་པས་འོད་དཔག་མེད་དོ། ཧ་པྲཛྙཱ་དྷྲྀཀྲ་ནི་གདུལ་བྱའི་དོན་དུ་ཤེས་རབ་སྣ་ཚོགས་འཆང་བས་དོན་ཡོད་གྲུབ་པའོ། ། མུཾ་དྷཱ་ཏྭི་ཤྭ་རི་ནི་རང་བཞིན་གྱིས་དག་པ་དབྱིངས་ཀྱི་དབང་ཕྱུག་མའོ། ། ལཱཾ་དཱེ་ཥ་ར་ཏི་ནི་སངས་རྒྱས་ཐམས་ཅད་ཀྱི་བློན་མོ་སྟེ་སངས་རྒྱས་སྤྱན་མའོ། ། མཱཾ་མོ་ཧ་ར་ཏི་ནི་སེམས་ཅན་བདག་གིར་བྱེད་པས་མཱ་མ་ཀཱིའོ། ། པྱཱཾ་རཱ་ག་ར་ཏི་ནི་ཉེས་པའི་དྲི་མས་མ་གོས་པས་གོས་དཀར་མོའོ། ། ཏཱཾ་བཛྲ་ར་ཏི་ནི་སེམས་ཅན་འཁོར་བ་ལས་སྒྲོལ་བས་སྒྲོལ་མའོ། ། གཉིས་པ་ཐུགས་ཀྱི་སེམས་དཔའི་ཡབ་ཡུམ་གྱི་སྔགས་ལ་རྩ་བ་དང་རང་བཞིན་གྱི་སྔགས་ཇར་དང་འདྲ་བས་ཀྵི་ཧི་རཱ་ཛ་ཡཿས་དང་མིག་ལྟར་སེམས་ཅན་གྱི་དོན་བྱེད་པས་རྒྱལ་པའོ། ། ཏྲཱཾ་ཨ་གརྦྷ་ཡཿདགོས་འདོད་ཐམས་ཅད་འབྱུང་བའི་སྙིང་པོར་གྱུར་པའོ། ། ཧྲི་ཧ་ཧཱུྃ་པདྨ་བ་དཱ་མ་ཆགས་པ་མེད་ཅིང་གདུལ་བྱའི་ཡིད་འཕྲོག་པས་པདྨ་ལྟ་བུའི་ཞལ་མངའ་པའོ། ། ཛྲིཾ་ཀུ་རུ་པརྣ་ཧྲིཿརྡོ་རྗེ་ལྟ་བུའི་སེམས་ཅན་གྱི་དོན་མཛད་པའོ། ། ཧཱུྃ་ལཱ་སྱེ་ས་མ་ཡ་སྟྭཾ་ནི་སྒེག་པའི་ཉམས་དང་ལྡན་པས་སངས་རྒྱས་ཐམས་ཅད་ཀྱི་དམ་ཚིག་ལ་ནོས་ཤིག་པའོ། ཏྲཾ་མཱ་ལྱེ་ས་མ་ཡ་ཧོཿནི་གཟུགས་དང་ཏིང་ངེ་འཛིན་གྱིས་སངས་རྒྱས་ཐམས་ཅད་ཀྱི་དམ་ཚིག་ལ་གནས་པར་བྱའོ། ། ཧྲི་གཱི་ཏི་རཱ་ག་ར་ཧཾ་ནི་གླུ་དབྱངས་སྙན་པོ་ལྟ་བུས་སེམས་ཅན་ལ་རྗེས་སུ་ཆགས་པ་ནི་ང་ཡིན་ནོ། ཨ་ནྲྀ་ཏི་རཱ་ག་ཡཱ་མི་ནི་གར་བསྒྱུར་བ་ལྟ་བུའི་ཕྲིན་ལས་ཀྱིས་སེམས་ཅན་ལ་རྗེས་སུ་ཆགས་པར་བྱའོ། ། གསུམ་པ་གསུང་གི་སེམས་དཔའ་ཡབ་ཡུམ་གྱི་སྔགས་ནི།

མཻ་དྷ་ར་ནི་སྭཱ་ཧཱ། བྱམས་པས་སེམས་ཅན་རྗེས་སུ་འཛིན་པའི་གཞི་ཚུགས་ཤིག་པའོ། ཐིཾལྷ་ནི་སྶ་རཾ་བྷ་ཡ་སྭཱ་ཧཱ། འཐུག་པའམ་སྦྱངས་བར་དཀའ་བའི་སྒྲིབ་པ་སེལ་བའོ། ། ཧཱུཾ་ས་རཱ་ཛ་ཡ་སྭཱ་ཧཱ། འཁོར་འདས་གཉིས་ལ་མི་གནས་པའི་རང་བཞིན་ཀུན་ཏུ་བཟང་པོའི་རྒྱལ་པོའོ། ། མུཾ་ཤྲཱི་ཨོཾ་རཱ་ག་ཡ་སྭཱ་ཧཱ། གཉིས་སུ་མི་གནས་པའི་དཔལ་སེམས་ཅན་ལ་རྗེས་སུ་ཆགས་པའོ། ཛདྷུཔྤེ་པྲ་བེ་ཤཱ་ཚུལ་ཁྲིམས་ཀྱི་བདུག་སྤོས་གདུལ་བྱའི་རྒྱུད་ལ་འཇུག་མ་པའོ། ། ཧཱུྃ་པུཥྤེ་ཨཱ་བེ་ཤཱ་བྱང་ཆུབ་ཀྱི་མེ་ཏོག་རྒྱས་པའི་ཆར་གདུལ་བྱའི་རྒྱུད་ལ་འབེབས་པའོ། ། པཾ་དི་པ་སུ་ཁི་ནཱི་ཡེ་ཤེས་ཀྱི་སྒྲོན་མེས་མ་རིག་པའི་མུན་པ་སེལ་བའོ། ཧོཿགནྡྷེ་ཙིཏྟ་བདུད་རྩིའི་རྒྱུན་གྱིས་གདུལ་བྱའི་རྒྱུད་ཚིམས་པར་བྱེད་པའོ། ། བཞི་པ་སྒོ་བ་ཡབ་ཡུམ་གྱི་སྔགས་ནི་ཧཱུྃ་བཞི་སྔར་ལྟར་ས་བོན་དང༌། མཇུག་གི་ཕཊ་རྣམས་ནི་གདུག་པ་ཅན་འཐོར་བའོ། ཧཱུྃ་ཡ་མཱནྟ་ཀྲྀཏ་ཕཊ་འཆི་བདག་གཤིན་རྗེའི་གཟུགས་འཛིན་པའོ། ། ཧཱུྃ་བིགྷནྟ་ཀྲྀ་ཏ་ཕཊ་ལྷའི་བུའི་བདུད་མཐར་བྱེད་པའོ། ། ཧཱུྃ་པདྨཱནྟཀྲྀ་ཏ་ཕཊ་འཁོར་བའི་འདམ་གྱིས་མ་གོས་པའོ། ཧཱུྃ་པྲཛྙཱནྟ་ཀྲྀ་ཏ་ཕཊ་ཉོན་མོངས་པའི་བདུད་འཇོམས་པའོ། ཨོཾ་མ་ཧཱ་བཛྲ་དྷ་ར་མ་ཧཱ་ཀྲོ་དྷི་ཤྭ་རཱི་ཛྭ་ལ་ནཱི་ཧཱུྃ་ཕཊ་ནི་རྡོ་རྗེ་གཟུང་མ་ཆེན་མོ་ཁྲོ་མོ་དབང་ཕྱུག་འབར་མ་ཆེན་མོའོ། ཨོཾ་མ་ཧཱ་རཏྣ་ནི་རིན་པོ་ཆེ་དྷ་རོ་མ་ཧཱ་ཀྲོ་དྷཱེ་ཤྭ་རཱི་ཛྭ་ལ་ནཱི་ཧཱུྃ་ཕཊ། ཨོཾ་མ་ཧཱ་པདྨ་ནི་སྐད་སོར་བཞག་དྷ་རོ་མ་ཧཱ་ཀྲོ་དྷེ་ཤཱ་རཱི་ཛྭ་ལ་ནཱི་ཧཱུྃ་ཕཊ། ཨོཾ་མ་ཧཱ་ཀརྨ་ནི་ཕྲིན་ལས་དྷ་རོ་མ་ཧཱ་ཀྲོ་དྷེ་ཤྭ་རཱི་ཛྭ་ལ་ནཱི་ཧཱུྃ་ཕཊ་གཞན་རྣམས་གོང་མ་དང་འདྲའོ། ། ལྔ་པ་ཀུན་ཏུ་བཟང་པོ་ཡབ་ཡུམ་གྱི་སྔགས་ལ། ཁམས་གསུམ་སེམས་ཅན་གྱི་རྒྱུད་དག་པ་ཡེ་ཤེས་གསུམ་མཚོན་པ་ནི། ཧཱུྃ་ཧཱུྃ་ཧཱུྃ་དང་བཛྲ་ཙིཏྟ་ཧཱུྃ་ནི་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་རང་བཞིན་ཅན་ནོ།

། སྒོ་གསུམ་དང་དུག་གསུམ་སྐྱེ་བ་མེད་པ་མཚོན་པའི་ཕྱིར། ཨ་ཨ་ཨ་དང་བཛྲཱི་བྷ་དྲ་ས་མནྟ་ཨཿནི་རྡོ་རྗེ་ཀུན་ཏུ་བཟང་མོའི་རང་བཞིན་དུ་དག་པའོ། ། དྲུག་པ་ཐུབ་པ་དྲུག་གི་སྔགས་ལ་ཨོཾ་རྣམས་སྔགས་ཀྱི་ཚོགས་བྱིན་གྱིས་བརླབ་པ་ཡེ་ཤེས་ལྔའི་རང་བཞིན་དང༌། མུ་ནེ་རྣམས་ནི་ཐུབ་པའོ། ། སཱ་ཧཱ་རྣམས་ནི་གཞི་ཚུགས་ཤིག་པའོ། ཨོཾ་མུ་ནེ་ཀྲྀཾསྭཱ་ཧཱ་ལྷ་མིན་གྱི་སྙིང་པོ། ཨོཾ་མུ་ནི་ཏྲུྃ་སྭཱ་ཧཱ་མིའི་སྙིང་པོ། ཨོཾ་མུ་ནེ་སྲུཾ་སྭཱ་ཧཱ་དུད་འགྲོའི་སྙིང་པོ། ཨོཾ་མུ་ནི་པྲཾ་སྭཱ་ཧཱ་ཡི་དྭགས་ཀྱི་སྙིང་པོ། ཨོཾ་མུ་ནི་ཀྵཾ་སྭཱ་ཧཱ་ལྷའི་སྙིང་པོ། ཨོཾ་མུ་ནི་ཡེ་སྭཱ་ཧཱ་དམྱལ་བའི་སྙིང་པོ། གཉིས་པ་ཕྲིན་ལས་ཡོངས་སུ་རྫོགས་པའི་སྔགས་ལ་གསུམ་ལས། དང་པོ་སྤྱན་དྲངས་ཤིང་བསྟིམ་པའི་སྔགས་ནི། ཨོཾ་ཨེ་ཧྱེ་ཧི་བྷ་ག་ཝཱན་ཚུར་བྱོན་ཚུར་བྱོན་བཅོམ་ལྡན་འདས། མ་ཧཱ་ཀཱ་རུ་ཎི་ཀཱ་དྲི་ཤྱ་ཧོཿ ཐུགས་རྗེ་ཆེན་པོ་དང་ལྡན་པ་ཐུགས་རྗེས་གཟིགས་ལ། ས་མ་ཡ་སྟྭཱཾ་དམ་ཚིག་ལ་ནོས་ཤིག ཛཿཧཱུྃ་བཾ་ཧོཿལྕགས་ཀྱུས་འགུགས། ཞགས་པས་བཅིངས། ལྕགས་སྒྲོགས་གིས་བསྡམས། དྲིལ་བུས་དབང་དུ་བྱེད་པའོ། ། གཉིས་པ་རིག་པའི་མེ་ཏོག་དོར་བའི་སྔགས་ནི། ཨོཾ་ཨཱོཾ་ཧཱུྃ་སྭཱ་ཧཱ་རིགས་ལྔ་དང་ཡེ་ཤེས་ལྔའི་རང་བཞིན་ནོ། ། བ་བ་བ་བ་བ། ཛྲ་ཛྲ་ཛྲ་ཛྲ་ཛྲ། ས་ས་ས་ས་ས། མ་མ་མ་མ་མ། ཡ་ཡ་ཡ་ཡ་ཡ། ཨོཾ་ཨཱཿཧཱུྃ་སྭཱ་ཧཱ། ཡི་གེ་བཀྲམ་པ་འདི་དག་ནི། ཡི་གེ་བཏུ་བའི་གཞི་ཡིན་པས་ཨཱོཾ་ས་མ་ཡ་ཨཱོཾ། ནི་སྐུའི་དམ་ཚིག་གིས་སྐུར་བསྒྲུབ་པའོ། ། ཨཱཿབཛྲ་ས་མ་ཡ་ཨཱཿ གསུང་གི་དམ་ཚིག་གིས་གསུང་དུ་བསྒྲུབ་པའོ། ཧཱུྃ་བཛྲ་ས་མ་ཡ་ཧཱུྃ། ཐུགས་ཀྱི་དམ་ཚིག་གིས་ཐུགས་སུ་བསྒྲུབ་པའོ། སྭཱ་བཛྲ་ས་མ་ཡ་སྭཱ། ཡོན་ཏན་གྱི་དམ་ཚིག་གིས་ཡོན་ཏན་ཏུ་བསྒྲུབ་པའོ། ཧཱ་བཛྲ་ས་མ་ཡ་ཧཱ། ཕྲིན་ལས་ཀྱི་དམ་ཚིག་གི་ཕྲིན་ལས་སུ་བསྒྲུབ་པའོ། གསུམ་པ་དངོས་གྲུབ་ཀྱི་དོན་དུ་གསོལ་བ་གདབ་པ་ནི། ཨོཾ་ཡེ་ཤེས་རྒྱལ་པོ་ཞེས་བཅོམ་ལྡན་འདས་ལ་བོས་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས༌།

ཡོན་ཏན་ཕྲིན་ལས་རྨད་པོ་ཆེ། ཡི་དངོས་གྲུབ། དེ་ལ་དུས་ད་ལྟ་ཉིད་དུ་མཉམ་པར་སྦྱོར་བས། ལྷའི་སྐུ་གསུང་ཐུགས་ཕྱག་རྒྱ་ཆེན་པོར་བདག་སྦྱོར་ཅིག ། ཨོཾ་བཛྲ་ས་མ་ཡ་ཧཱུྃ་གིས་སྐུའི་དམ་ཚིག་དུས་ལ་བབ་པར་བསྐུལ་བའོ། ཨོཾ་བཛྲ་ས་མ་ཡ་སྟྭཾ་གྱིས་གསུང་གི་དམ་ཚིག་དུས་ལ་བབ་པར་བསྐུལ་བའོ། ། ཨོཾ་བཛྲ་ས་མ་ཡ་ཧོཿཞེས་པས་ཐུགས་ཀྱི་དམ་ཚིག་དུས་ལ་བབ་པར་བསྐུལ་བའོ། ། ཛཿཧཱུྃ་བཾ་ཧོ་ཞེས་གཉིས་སུ་མེད་པར་བསྲེ་ཞིང་བརྟན་པར་བྱེད་པའོ། ། བཞི་པ་ངོ་མཚར་གྱི་ལྟས་ཇི་ལྟར་སྣང་བའི་ཚུལ་ནི། ཞེས་བརྗོད་པས། གསུང་གི་དཀྱིལ་འཁོར་འདི་དག་གིས། འཇིག་རྟེན་དྲུག་གི་ཕྱོགས་བཅུ་ཐམས་ཅད་དུ་སྔགས་ཀྱི་སྒྲ་ཆེན་པོས་ཁྱབ་པར་གྲགས་སོ། ། དེས་སེམས་ཅན་གྱི་རྒྱུད་ཀུན་སྨིན་པར་བྱས་པས་རབ་ཏུ་གྲགས་སོ། ། གྲོལ་བར་བྱས་པས་ཀུན་ཏུ་གྲགས་སོ། ། ཡང་སྐུ་དང་གསུང་དང་ཐུགས་ཀྱི་གསང་སྔགས་ཀྱི་སྒྲ་དང༌། སྒྲ་ལས་འཐོན་པའི་ཟེར་དང༌། ཟེར་ཀུན་ཏུ་འཕྲོས་པའི་སྣང་བ་ཆེན་པོ་ལ་ཡང་ཤེས་པར་བྱའོ། གཉིས་པ་དབང་བསྐུར་བའི་སྔགས་ལ་གཉིས། ཇི་ལྟར་གསུང་བའི་ཚུལ་དང༌། དབང་བསྐུར་བའི་སྔགས་དངོས་སོ། །

དང་པོ་ནི། བསྐྱེད་པའི་སྔགས་བསྟན་པ་དེ་ནས་བཅོམ་ལྡན་འདས་ཡིད་བྱེད་པ་པོ་རྡོ་རྗེ་ཀུན་ཏུ་བཟང་པོ་དང༌། ཆོས་བྱ་བ་མོ་རྡོ་རྗེ་ཀུན་ཏུ་བཟང་མོ་གཉིས་སུ་མེད་པའི་གསུང་གི་དཀྱིལ་འཁོར་ལ་ཐིམ་པར་མཛད་དོ། ། དེ་ནས་ཕྱོགས་བཅུ་དུས་བཞིའི་དེ་བཞིན་གཤེགས་པའི་བདག་ཉིད་ཆེན་པོ་ཀུན་ཏུ་བཟང་པོས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བདག་ཉིད་དངོས་གྲུབ་ཆེན་པོའི་ཡེ་ཤེས་དང་གཟི་བྱིན་ཕུན་སུམ་ཚོགས་པ་ཐམས་ཅད་བསྡུ་བར་ཞེས་བྱ་བ་གསང་སྔགས་ཀྱི་ཚིག་འདི་ཉིད་སྟོན་པ་ཡབ་ཡུམ་གྱི་སྐུ་དང་གསུང་ཐུགས་གཉིས་སུ་མེད་པའི་རྡོ་རྗེ་ཐབས་དང་ཤེས་རབ་ཟུང་དུ་འབྲེལ་བའི་སྒྱུ་འཕྲུལ་དྲ་བ་ལས་རང་ཤར་དུ་ཕྱུང་བའོ། ། གཉིས་པ་ལ་གསུམ་ལས། དང་པོ་དྲི་མ་འཁྲུད་པ་ཡེ་ཤེས་ལྔས་དབང་བསྐུར་བ་ནི། ཨོཾ་མ་ཧཱ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ནི་སྟོང་པ་ཉིད་ཀྱི་ཡེ་ཤེས་ཆེན་པོ་རྡོ་རྗེའི་ངོ་བོ་ཉིད་ཀྱི་བདག་ཉིད་ནི་ངའོ་ཞེས་པའོ། ། དེ་བཞིན་དུ་སྦྱར་ཏེ་ཨོཾ་མ་ཧཱ་ཨཱ་དརརྵ་མེ་ལོང་ལྟ་བུ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཨོཾ་མ་ཧཱ་པྲ་ཏྱེ་བེ་ཀྵ་ཎཱ་སོ་སོར་རྟོག་པ་ཛྙཱ་ན་བཛྲ་སྭ་བྷ་བ་ཨཱཏྨ་ཀོ྅ཧཾ། ཨོཾ་མ་ཧཱ་ས་མ་ཏཱ་མཉམ་པ་ཉིད་ཛྙཱ་ན་བཛྲ་སྭ་བྷ་བ་ཨཱཏྨ་ཀོ྅ཧཾ། ཨོཾ་མ་ཧཱ་ཀྲྀ་ཏྱནུཥྛ་ན་བྱ་བ་ནན་ཏན་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་ལྟར་དབང་བསྐུར་བའི་དོན་ནི་སྐབས་འདིར་རང་རང་གི་རིགས་བདག་གང་ཡིན་པ་ཚོན་གང་བ་རེས་དབུ་བརྒྱན་པར་བྱ་བ་ཡིན་ནོ། གཉིས་པ་ནུས་པ་འཇུག་པ་རིགས་ལྔས་བྱིན་གྱིས་བརླབས་པའི་སྔགས་ནི། ཨོཾ་སརྦ་ཏཱ་ཐ་ག་ཏཱ་མ་ཧཱ་ཀཱ་ཡཱ་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ནི་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་རང་བཞིན་ང་ཡིན་ནོ། ། དེ་བཞིན་དུ་སྦྱར་ཏེ། ཨོཾ་སརྦ་ཏ་ཐཱ་ག་ཏ་མ་ཧཱ་བཱ་ཀ་བཛྲ་གསུང་རྡོ་རྗེ་སྭཱ་བྷཱ་བ་ཨཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་མ་ཧ་ཙིཏྟ་བཛྲ་ཐུགས་རྡོ་རྗེ་སྭ་བྷ་ཝ་ཨཱཏྨ་ཀོ྅ཧཾ།

ཨོཾ་སརྦ་ཏ་ཐཱ་ག་ཏཱ་མ་ཧཱ་ཨ་ནུ་རཱ་ག་ཎ་བཛྲ་ཡོན་ཏན་རྡོ་རྗེ་སྭ་བྷཱ་བ་ཨཱཏྨ་ཀོ྅ཧཾ། ཨོཾ་སརྦ་ཏ་ཐ་ག་ཏ་མ་ཧཱ་པུ་ཛ་བཛྲ་ཕྲིན་ལས་རྡོ་རྗེ་སྭ་བྷཱ་བ་ཨཱཏྨ་ཀོ྅ཧ། དེ་དག་གིས་ལྷ་ཐམས་ཅད་ཀྱི་གནས་ལྔར་དེ་བཞིན་གཤེགས་པ་ལྔ་བསྐྱེད་པའོ། གསུམ་པ་དེ་ལས་བྱུང་བའི་བྱིན་གྱིས་རླབས་ཀྱི་སྣང་ཚུལ་ནི། ཞེས་བརྗོད་པས། བྱིན་རླབས་གདུལ་བྱའི་ལུས་ངག་ཡིད་གསུམ་ལ་གཉིས་སུ་མེད་པར་ཐིམ་པར་གྱུར། དེས་ཉོན་མོངས་པ་ལྔ་ཡེ་ཤེས་ལྔའི་ངོ་བོར་གསལ་བར་གྱུར། དེས་ཕུང་ཁམས་སྐྱེ་མཆེད་ཐམས་ཅད་ལྷའི་དཀྱིལ་འཁོར་དུ་འོད་འབར་བར་གྱུར་ཏོ། ། གསུམ་པ་རང་བཞིན་གཏན་ལ་དབབ་པ་ལ་ལྔ། གསུང་གི་ངོ་བོ་བརྗོད་དུ་མེད་པ། རང་བཞིན་བསམ་གྱིས་མི་ཁྱབ་པ། གནས་ལུགས་གདོད་མ་ནས་དག་པ། སྣང་ལུགས་མཆོག་ཏུ་གྱུར་པ། ཡིན་ལུགས་དབྱིངས་ལས་མ་གཡོས་པའོ། ། དང་པོ་ནི། དེ་བཞིན་གཤེགས་པའི་གསུང་གི་གསང་བ་བསམ་གྱིས་མི་ཁྱབ་པའི་དོན་ནི་ཁྱད་པར་དུ་འཕགས་པའི་ཕྱིར། ཨེ་མ་ཧོ་ངོ་མཚར་ཞིང་ཡ་མཚན་རྨད་དུ་བྱུང་བ་ཉིད་ཀྱི་ཆོས་ནི། ཡང་དག་པར་རྫོགས་པའི་སངས་རྒྱས་ཀུན་གྱི་གསུང་མི་ཟད་པ་རྒྱན་གྱི་འཁོར་ལོ་དམ་པའོ། ། ཇི་ལྟར་ངོ་མཚར་བའི་ཚུལ་ནི་གསུང་གི་ངོ་བོ་དེ་ཉིད་བརྗོད་པའི་སྒྲ་དང་ཆོས་ཀྱི་མིང་ཚིག་ཀུན་ལས་འདས། བཞིན་དུ་འགྲོ་བའི་སྣང་བ་དང་མཐུན་པར་གསུང་དབྱངས་ཕུན་སུམ་ཚོགས་པ་སྣ་ཚོགས་པའི་སྒྲ་སྐད་ཚད་མེད་པ་རྣམས་གསལ་བར་འབྱུང་བས་ངོ་མཚར་བའོ། ། གཉིས་པ་ནི། སངས་རྒྱས་ཀྱི་གསུང་གཅིག་དབྱངས་ཀྱི་ཡན་ལག་དྲུག་ཅུས་བརྒྱན་པའི་དཀྱིལ་འཁོར་དེ་ལས་ཀྱང་ཡན་ལག་ནི་འཇིག་རྟེན་དྲུག་གིས་ཕྱི་བས་རྣམ་གྲངས་བསམ་གྱིས་མི་ཁྱབ་པའི་ཞིང་ཁམས་ཀུན་ཏུ་ཁྱབ་ཅིང་སེམས་ཅན་སོ་སོའི་སྒྲ་སྐད་དང་མིང་ཚིག་སོ་སོར་སྣང་བ་དང་མཐུན་པར་གྲགས་ཤིང་གོ་བར་མཛད་དོ། སྒྲ་སྐད་དེ་དག་ཐམས་ཅད་ཀྱང་གསུང་གི་ཕྱག་རྒྱའི་མཆོག་བརྗོད་དུ་མེད་པའི་རང་བཞིན་དུ་འདུས་པར་བསྟན་ཏོ།

། གསུམ་པ་ནི། རྒྱུད་ཐམས་ཅདཀྱི་མཆོག་སྒྱུ་འཕྲུལ་དྲ་བ་ལེའུ་སྟོང་ཕྲག་བརྒྱ་པ་ལས། འགྲོ་བ་ལ་ཕན་བདེ་དཔག་ཏུ་མེད་པ་དང་ལྡན་པའི་རྒྱུ་ཆོས་ཀྱི་སྒྲ་དབྱངས་ཡིན་པས་གསུངས་གི་དོན་བྱུང་བ་དེའང༌། ཆོས་ཐམས་ཅད་གདོད་ནས་དྲི་མས་མ་གོས་པའི་ཆོས་ཉིད་པདྨ་ལྟ་བུའི་ངང་དུ་ཡེ་ནས་གྱུར་པ་ན། རྣམ་པར་གྲོལ་བ་ཐར་པའི་ལམ་ཐེག་པའི་སྒྲ་སྐད་དང་འདོད་ཆགས་ལ་སོགས་པའི་དབང་གིས་སྲིད་པར་སྦྱོར་བ་འཁོར་བའི་སྒྲ། སྣ་ཚོགས་པ་ཇི་སྐད་བརྗོད་པ་ཐམས་ཅད་ཀྱང་གྲགས་སྟོང་སྐྱེ་བ་མེད་པའི་ཆོས་ཉིད་ལས་མ་འདས་པས་གསུང་གི་མཆོག་སྟེ་བརྗོད་དུ་མེད་པའི་རང་བཞིན་ཡེ་ནས་དག་པའི་ངོ་བོ་ཉིད་དོ། ། དེའང་ཐར་ལམ་ཐེག་པ་མཐོ་དམན་གྱི་སྒྲ་སྐད་ཐམས་ཅད་དང༌། ཕྱིན་ཅི་ལོག་ངན་འགྲོ་གསུམ་ལ་སོགས་པ་སེམས་ཅན་མ་ལུས་པ་ཐམས་ཅདཀྱི་སྒྲ་སྐད་ཀྱང༌། གྲགས་སྟོང་སྐྱེ་བ་མེད་པའི་ངོ་བོ་ཡེ་ནས་བྱང་ཆུབ་པའི་གནས་ལུགས་བཟང་ངན་གཉིས་སུ་མེད་པའི་རྡོ་རྗེ་སངས་རྒྱས་ཀྱི་གསུང་བརྗོད་དུ་མེད་པར་བསྡུས་པའོ། ། བཞི་པ་ནི། གསུང་གི་ངོ་བོ་བརྗོད་དུ་མེད་པར་བསྡུས་པ་དེ་ཉིད་ཀྱི་ངང་ལས་ཕྱོགས་བཅུར་སྤྲུལ་པ་དུ་མས་ཆོས་ཀྱི་རྣམ་གྲངས་དཔག་ཏུ་མེད་པའི་ཚོགས་རྣམ་པར་གྲགས་ཤིང་གོ་བར་མཛད་དོ། ། ཆོས་ཀྱི་སྒྲ་གྲགས་པ་དེ་ཉིད་ཡེ་ནས་མ་ཆགས་པའི་ངང་དུ་གདུལ་བྱའི་སྣང་བ་དང་མཐུན་པར་གསུངས་ཀྱང༌། གསུང་པ་ཉིད་ཀྱི་དུས་ན་ངོ་བོ་བརྗོད་དུ་མེད་ལ། བརྗོད་དུ་མེད་པའི་གནས་ལུགས་དེ་ཉིད་བརྗོད་པ་སྣ་ཚོགས་པའི་སྒྲ། ། གདུལ་བྱ་ཀུན་ལ་མཐུན་པར་གྲགས་ཤིང་དོན་སོ་སོར་མཇལ་བ་ཉིད། དཔེར་ན་སྒྲའི་དབྱིངས་བརྗོད་བྱེད་གཅིག་དེ་བཞིན་ཉིད་སྦྲིད་སངས་ཞེས་པ་ལ། ལ་ལ་དུག་གིས་སྦྲིད་པ་སངས་པར་གོ ། ལ་ལས་འདུག་སྟངས་ཉེས་པས་སྦྲིད་པ་སངས་པར་གོ ། ལ་ལས་རིགས་སྔགས་ཀྱིས་སྦྲིད་པ་ལས་སངས་པར་གོ་བ་ལ་སོགས་པ་བཞིན་དུ། དེ་བཞིན་གཤེགས་པའི་གསུང་གཅིག་གི་སྒྲ་ཡིས་སེམས་ཅན་སོ་སོའི་བསམ་པ་དང་མཐུན་པའི་ཆོས་སོ་སོར་གོ་བ།

དེ་ནི་གསུང་མཆོག་དམ་པ་སྒྲ་སྐད་དུ་སྣང་བ་ཐམས་ཅདཀྱི་རྒྱལ་པོ་ཡིན་ནོ། ། ལྔ་པ་ལ། གསུམ་ལས། དང་པོ་ཐེག་པ་སོ་སོར་སྣང་ཡང་ངོ་བོར་གསུང་པ་མེད་པར་བསྟན་པ་ནི། ཐེག་པ་མཐོ་དམན་བསམ་ཡས་པར་སྣང་བ་དག་ཀྱང༌། ཆོས་ཉིད་དེ་བཞིན་ཉིད་ལས་གཞན་དུ་ཅི་ཡང་མ་གསུངས་ཏེ། གདུལ་བྱའི་སྣང་ངོར་འདུལ་བའི་ཐབས་ལ་མཁས་པས་ཆོས་ཀྱི་རྣམ་གྲངས་སུ་སོ་སོར་ཐོས་པ་དེ་ཡང༌། ཐེག་པ་ལྔའི་སྒྲོན་མ་རྣམས་པར་བཀོད་པ་ཇི་ལྟར་བར་དེ་བཞིན་གཤེགས་པའི་གསུང་རབ་ཡན་ལག་བཅུ་གཉིས་ལ་སོགས་པ་ཀུན་བརྗོད་པ་ལྟར་སྣང་མོད་ཀྱང༌། དེ་བཞིན་ཉིད་ཀྱི་གནས་ལུགས་ཀྱིས་གཞལ་ན་སངས་རྒྱས་མཐར་ཐུག་ཆོས་ཀྱི་སྐུ་ཡིན་པས། དེས་ཆོས་ཀྱི་རྣམ་གྲངས་ཅུང་ཟད་ཀྱང་གསུངས་པ་མེད་དོ། ། གཉིས་པ་ཐུགས་རྗེའི་ངང་ལས་གསུང་གི་རྡོ་རྗེ་འགྲོ་བ་ལ་སྣང་ཚུལ་ནི། བརྗོད་བྱའི་དོན་ཡི་གེ་མེད་པའི་གནས་ལུགས་དང་རྗོད་བྱེད་ཀྱི་ཚིག་ཏུ་སྣང་བ་བདེ་བར་གཤེགས་པའི་རིག་པའི་གསུང་འགྲོ་བས་ཐོས་པ་དེ་ཡང་ལྗགས་ཀྱི་རྩེ་མོར་སྒྲ་ཚིག་རང་མཚན་པར་མ་ཕྱུང་ཡང༌། རྒྱལ་བའི་ཐུགས་རྗེ་གསུང་རང་བྱུང་གི་བྱིན་རླབས་ཀྱིས། གདུལ་བའི་འགྲོ་བ་ལ་ཚིག་དོན་སྣ་ཚོགས་མོས་པ་དང་མཐུན་པར་སོ་སོར་གསལ་ལོ། ། གསུམ་པ་གསུངས་པ་མེད་ཀྱང་གསུང་བར་སྣང་བའི་དཔེ་ནི། དེ་ལྟར་སངས་རྒྱས་ཀྱི་ཐུགས་རྗེ་དང་སེམས་ཅན་གྱི་མོས་པ་ལས་སྣང་བའི་ཆོས་ཀྱི་ཚིག་དོན་གདུལ་བྱའི་རྣ་བ་ལ་གསལ་བ་དེ་ཉིད་གདོད་ནས་མ་སྐྱེས་པས་གསུང་གི་རྡོ་རྗེའི་མཆོག་དམ་པ་ཡིན་ལ་བརྗོད་པ་མེད་པ་གདུལ་བྱ་ལ་སྣང་བའི་ཆོས་ཀྱི་དེ་བཞིན་ཉིད་གསུང་གི་འགྲོ་བའི་དོན་འབྱུང་བ་རྣམས་ནི། དབྱིངས་དེ་བཞིན་ཉིད་ཀྱི་ངང་ལས་མ་གཡོས་ཀྱང་རང་སྣང་བ་སྟེ་དཔེར་ན་བྲག་ཅའི་སྒྲ་དེ་སྐྱེས་བུ་དང་བྲག་དང་དེའི་བར་གང་ནའང་མེད་བཞིན་དུ་རྐྱེན་གྱི་ཇི་སྐད་བརྗོད་པའི་རྣམ་པ་འབྱུང་བ་བཞིན་ནོ། ། གསུང་གསང་བའི་སྙིང་པོ་བརྗོད་དུ་མེད་པ་ལས་མོས་པ་དང་མཐུན་པར་སྣང་བ་འབྱུང་བའི་དེ་ཁོ་ན་ཉིད་ངེས་པ་ལས་གསུང་གི་དཀྱིལ་འཁོར་བསྡུས་པ་དང་ལྷ་སོ་སོའི་གསང་སྔགས་ཀྱི་རང་བཞིན་བསྟན་པའི་ལེའུ་སྟེ་བདུན་པའོ།

། དོན་གཉིས་པ་སྐུ་ཕྱག་རྒྱའི་དཀྱིལ་འཁོར་དགོད་པ་ལ་གཉིས་ཏེ། དཀྱིལ་འཁོར་སྤྲོ་བའི་ཚུལ་མདོར་བསྟན་པ་དང༌། དེའི་རང་བཞིན་རྒྱས་པར་བཤད་པའོ། དང་པོ་ནི། གསུང་སྔགས་ཀྱི་དཀྱིལ་འཁོར་བསྟན་པ་དེ་ནས་དེ་བཞིན་གཤེགས་པ་ཐམས་ཅད་ཀྱིས། ལུས་ཀྱི་ཡན་ལག་མགོ་ལ་སོགས་པ་ཐམས་ཅད་ལྷའི་དཀྱིལ་འཁོར་དུ་རང་བཞིན་ལྷུན་གྱིས་གྲུབ་པར་བྱིན་གྱིས་རློབས་པ་ཞེས་བྱ་བ་འདི་ཆེད་དུ་བརྗོད་དོ། ། གཉིས་པ་ལ་གསུམ། གཞི་ལྷུན་གྱིས་གྲུབ་པ་ཕྱག་རྒྱའི་དཀྱིལ་འཁོར་སྤྱིར་བསྟན་པ། ལམ་མངོན་པར་སྒྲུབ་བྱའི་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པ། འབྲས་བུ་ཡེ་ཤེས་མཆོག་གྀ་ཕྱག་རྒྱའི་དཀྱིལ་འཁོར་དུ་དོན་བསྡུ་བའོ། ། དང་པོ་ནི། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་སྣང་སྲིད་འཁོར་འདས་ཀྱི་ཆོས་ཐམས་ཅད་སྐུ་དང་ཡེ་ཤེས་འདུ་འབྲལ་མེད་པ་སྒྱུ་འཕྲུལ་དྲ་བའི་ངོ་བོ་ཡེ་ནས་མངོན་པར་རྫོགས་པ་སངས་རྒྱས་པའི་བདག་ཉིད་མེ་དང་ཚ་བ་ལྟར་གནས་པས་ཆོས་ཐམས་ཅད་ཀུན་ཏུ་བཟང་པོ་བྱང་ཆུབ་མཆོག་གི་ཕྱག་རྒྱ་ཡེ་ནས་བཏབ་པ་སྟེ་གནས་ལུགས་རང་བཞིན་གྱིས་རྣམ་པར་དག་པ་དེ་ཉིད་ལ་གསང་བའི་སྙིང་པོ་དེ་ཁོ་ན་ཉིད་ངེས་པ་ཡི་རྒྱལ་པོ། ཆོས་ཉིད་འགྱུར་བ་མེད་པའི་སྙིང་པོའི་ཕྱག་རྒྱ་བཏབ་པ་ན་རང་བཞིན་མཉམ་རྫོགས་ཆེན་པོ་དེ་ལས་མི་འདའ་ཞིང་ནམ་ཡང་འཕོ་འགྱུར་མེད་པའི་ངང་ལས་གཞན་དུ་འདའ་དཀའོ། ། གཉིས་པ་ལ་གསུམ། ཕྱག་རྒྱ་འབྱུང་བའི་རྒྱུ། དེ་ལས་བྱུང་བ་སྤྱིའི་ཕྱག་རྒྱ། དེ་ལས་འཕྲོས་པ་ལྷ་སོ་སོའི་ཕྱག་རྒྱའོ། ། དང་པོ་ནི་སྤྱིར་མགོ་ནི་དེ་བཞིན་གཤེགས་པ། ལག་པ་གཡས་མི་བསྐྱོད་པ། གཡོན་རིན་ཆེན་འབྱུང་ལྡན། རྐང་པ་གཡོན་འོད་དཔག་མེད། གཡས་དོན་ཡོད་གྲུབ་པའི་ངོ་བོར་བརྗོད་ཅིང༌། ཉིང་ལག་གི་སོར་མོའང༌། གུང་མོ་རྡོ་རྗེའི་རིགས། མཛུབ་མོ་དེ་བཞིན་གཤེགས་པ། མཐེ་བོང་རིན་པོ་ཆེ། སྲིན་ལག་པདྨ། མཐེའུ་ཆུང་ལས་ཀྱི་རིགས་སོ། ། སྐབས་འདིར་རྡོ་རྗེའི་ཐལ་མོ་ཕྱག་རྒྱའི་རྒྱུ་ཡིན་པས་དེ་ཉིད་བརྗོད་པ་ནི།

ལག་པ་གཡས་མི་བསྐྱོད་པའི་སོར་མོ་ལྔའི་རྩེ་ལ་ཉི་མའི་དཀྱིལ་འཁོར་སྲན་ཟླུམ་ཙམ་ལྔའི་སྟེང་དུ་ཧཱུྃ་ཨཱོཾ་སྭཱ་ཨཱཾ་ཧཱ་སྟེ་ཐབས་ཀྱི་ཡི་གེ་ལྔ་དང༌། གཡོན་རིན་ཆེན་འབྱུང་ལྡན་གྱི་སོར་མོ་ལྔ་ལ་ཟླ་བའི་དཀྱིལ་འཁོར་སྲན་མའི་གྭའུ་ཙམ་ལྔའི་སྟེང་དུ་མུཾ་ལཱཾ་མུཾ་པཾ་ཏཱཾ་སྟེ་ཤེས་རབ་ཡུམ་གྱི་ཡི་གེ་ལྔ་བཀོད་དེ། ལག་པ་གཡས་ཀྱི་སོར་མོ་ལྔ་དང་གཡོན་གྱི་སོར་མོ་ལྔ་གཉིས་ཟུང་དུ་སྦྱར་ཏེ་སོ་སོར་སྤྲད་པ་ལས། རྡོ་རྗེའི་ཐལ་མོ་སྦྱར་བས་ལྷ་སོ་སོའི་ཕྱག་རྒྱ་འབྱུང་བའི་རྒྱུ་ཡིན་ནོ། དེ་ཡང་རང་ཉིད་ལྷར་སྒོམ་པ་སྒྱུ་མ་འཇའ་ཚོན་ལྟ་བུ་ནི་ཕྱག་རྒྱ་ཆེན་པོའོ། ། ཕྱག་གི་སོར་མོ་ལ་ཡིག་འབྲུ་སྒོམ་པ་ནི་ཆོས་ཀྱི་ཕྱག་རྒྱ། དེ་ལས་རྡོ་རྗེ་ལ་སོགས་པའི་ཕྱག་མཚན་སྒོམ་པ་ནི་དམ་ཚིག་གི་ཕྱག་རྒྱ། དེ་ལས་གཡས་གཡོན་བསྒྱུར་བ་དང་འཁྱུད་པ་ནི་ལས་ཀྱི་ཕྱག་རྒྱ་ཡིན་ནོ། གཉིས་པ་ནི། གཡས་ཀྱི་མཛུབ་མོའི་ཨོཾ་བསམ་པ་དེ་དང་གཡོན་གྱི་གུང་མོའི་མུཾ་བསམ་པ་དེ་གཉིས་རྩེ་སྦྱར་ཏེ། ལྷག་མ་གཡས་གཡོན་གྱི་ཧཱུྃ་དང་ལམ་སྭཱ་དང་མཾ་ཨཱཿདང་པྱཾ་ཧ་དང་ཏཾ་ཏེ་ཡི་གེ་འབྲུ་བརྒྱད་སོ་སོར་བསྣོལ་ནས་རྩེ་མོ་སྤྲད་པ་ནི། རིགས་ལྔའི་རྒྱལ་བ་ཀུན་དང་ངོ་བོ་མཉམ་པ་ཉིད་དུ་སྦྱོར་བའི། དངོས་གྲུབ་བདེ་བ་ཆེན་པོ་ཚེ་འདི་ཉིད་ལ་སྦྱིན་པར་བྱེད་པའི་ཕྱག་རྒྱའོ། གསུམ་པ་ལ་ལྔ་ལས། དང་པོ་རིགས་ལྔ་ཡབ་ཡུམ་གྱི་ཕྱག་རྒྱ་ལས་བདག་ཉིད་གཙོ་བོའི་སྐུར་བསྒོམ་པ་ཕྱག་རྒྱ་ཆེན་པོ་འདིའི་ངང་ལས་གཡས་རྡོ་རྗེ་ཁུ་ཚུར་གྱི་ཧཱུྃ་ལས་གཞན་པའི་ཡི་གེ་འབྲུ་བཞི་ནང་དུ་སྦས་ནས་གུང་མོ་བསྒྲེང་བའི་རྒྱབ་ཐུགས་ཀར་བཀན་པ་ནི་བཅིང་པ་དམ་ཚིགས་གྀ་ཕྱག་རྒྱའོ། ། གུང་མོ་ཧཱུྃ་གི་ངོ་བོ་བསྒྲེང་བའི་རྩེ་མོར་ཉི་མའི་དབུས་སུ་ཧཱུྃ་བསམ་པ་ནི་བསམ་པ་ཆོས་ཀྱི་ཕྱག་རྒྱའོ། ཧཱུྃ་དེ་ཉིད་འོད་དུ་ཞུ་བ་ལས་རྡོ་རྗེ་རྩེ་ལྔ་པ་འོད་འབར་བ་གཅིག་ཏུ་གྱུར་པ་ནི་བསམ་པ་དམ་ཚིག་གི་ཕྱག་རྒྱའོ།

། ལག་པ་རྡོ་རྗེའི་ཁུ་ཚུར་དུ་བྱས་ནས་ཟླ་བའི་སྟེང་གི་ཡི་གེ་ནང་དུ་བརྟུལ་ཅིང་དཔའ་བོ་འབྲུ་ལྔ་སྦས་ཏེ་རྡོ་རྗེ་ཁུ་ཚུར་གྱིས་དྲིལ་བུ་གསིལ་ཞིང་ཡུམ་ལ་འཁྱུད་དེ་འཁྲིལ་བའི་ཚུལ་གྱིས་ཡུམ་གྱི་ཆོས་བརླ་གཡོན་པ་སྣང་བ་མཐའ་ཡས་ཀྱི་སྟེང་དུ་དྲིལ་བུ་བཞག་པས་དཀུ་ལ་བརྟེན་པ་ནི་ཡབ་ཀྱི་ཡུམ་ལ་མཆོད་པ་སྟེ་དེ་ཉིད་བཅའ་བ་ལས་ཀྱི་ཕྱག་རྒྱར་བཤད་དོ། དེ་ནས་ཕྱག་རྒྱ་གཡོན་ཕྱོགས་སུ་བཀྲོལ་ཏེ་ཕྱག་མཚན་ཡུམ་གྱི་ཐུགས་ཀར་ཐིམ་པས་མཉེས་པར་བསམས་ཤིང་ཧཱུྃ་བཛྲ་དྷྲིཀ་བརྗོད་པ་ནི་བརྗོད་པ་ཆོས་ཀྱི་ཕྱག་རྒྱའོ། ། ཡུམ་གྱི་ཕྱག་རྒྱ་ཡང་བདག་རྡོ་རྗེ་དབྱིངས་ཕྱུག་མར་སྒོམ་པ་ནི་ཕྱག་རྒྱ་ཆེན་པོའོ། ། དེའི་ངང་ལས་གཡོན་རྡོ་རྗེ་ཁུ་ཚུར་གྱི་ཟླ་བའི་མཾ་ལས་གཞན་པའི་ཡི་གེ་འབྲུ་བཞི་ནང་དུ་སྦས་ནས་གུང་མོ་ཐུགས་ཀར་བཀན་པ་ནི་དམ་ཚིག་གོ ། གུང་མོ་ཉིད་མུཾ་གྱི་སྒྲས་བརྗོད་པ་སྒྲེང་བའི་རྩེ་མོར་ཟླ་བའི་སྟེང་དུ་མུཾ་ལས་དྲིལ་གསིལ་འབར་བར་བསམ་པ་ནི་བསམ་པ་དམ་ཚིག་གོ ། ཕྱག་གཡས་ཉི་མ་ལ་དཔའ་བོ་འབྲུ་ལྔ་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལས་སུ་འཁྲིལ་བ་སྟེ་འཁྱུད་ནས། ཡུམ་གྱི་དབུ་ཡབ་ལ་ཅུང་ཟད་བཏུད་དེ་ཞལ་འཛུམ་པའི་མདངས་ཀྱིས་ཡབ་ཀྱི་ཞལ་ལ་བལྟ་བ་ནི་བཅའ་བ་ལས་ཀྱི་ཕྱག་རྒྱའོ། ། དེ་ནས་ཕྱག་རྒྱ་གཡོན་ཕྱོགས་སུ་བཀྲོལ་ཏེ་མུཾ་དྷཱ་ཏུ་ཤྭ་རི་བརྗོད་ནས་ཕྱག་མཚན་ཡབ་ཀྱི་ཐུགས་ཀར་ཐིམ་པར་བསམ་པ་ནི་བརྗོད་པ་ཆོས་ཀྱི་ཕྱག་རྒྱའོ། ། དེའང་དོན་རྟགས་ནི་ཡེ་ཤེས་ལྔའི་མཚོན་བྱེད་དུ་རྡོ་རྗེ་དང་འཁོར་ལོ་ལ་སོགས་པའོ། རྣམ་པ་དེ་ཁོ་ན་བཞིན་གཞན་རྣམས་ལའང་རྒྱས་པར་སྦྱར་རོ། ། མི་བསྐྱོད་པ་ཡབ་ཡུམ་ནི་རང་ཉིད་དེར་གསལ་བའི་ངང་ལས་གཡས་རྡོ་རྗེ་ཁུར་ཚུར་གྱི་ཨཱོཾ་ལས་གཞན་པའི་ཡི་གེ་འབྲུ་བཞི་ནང་དུ་སྦས་ནས་མཛུབ་མོ་བསྒྲེང་བའི་རྒྱབ་ཐུགས་ཀར་བཀན་ཞིང༌། མཛུབ་མོ་ཨོཾ་སྒྲེང་བའི་རྩེ་མོར་འོད་དུ་ཞུ་བ་ལས་འཁོར་ལོ་འོད་འབར་བ་རྩིབས་བཞིར་བསམ་ཞིང༌།

གཡོན་རྡོ་རྗེ་ཁུ་ཚུར་གྱི་ཟླ་བའི་སྟེང་གི་ཡི་གེ་ནང་དུ་བཏུལ་ཏེ་དཔའ་མོ་འབྲུ་ལྔ་སྦས་པའི་རྡོ་རྗེ་ཁུ་ཚུར་གྱིས་དྲིལ་བུ་འཛིན་པ་གསིལ་ཞིང་ཡུམ་ལ་འཁྱུད་ཅིང་འཁྲིལ་བའི་ཚུལ་གྱིས་བརླ་གཡོན་པའི་སྟེང་དུ་བཞག་པ་ནི་ཆོས་ལ་བརྟེན་པའོ། གཡོན་པའི་ཡི་གེ་འབྲུ་བཞི་ནང་དུ་སྦས་ནས་མཛུབ་མོའི་རྒྱབ་ཐུགས་ཀར་བཀན་ཏེ། ལཾ་སྒྲེང་བའི་རྩེ་མོར་ལཾ་ཞུ་བ་ལས་དྲིལ་བུ་གསིལ་ཅིང་འོད་འབར་བ་ཐུགས་ཀར་བཀན་ལ། གཡས་པ་ཉི་མ་ལ་གནས་པའི་ཡི་གེ་འབྲུ་ལྔ་ནང་དུ་བསྡུས་ནས་ལུས་སུ་འཁྲིལ་བ་སྟེ་ཡབ་ཀྱི་བརླ་གཡས་པའི་སྟེང་དུ་བཞག་ཅིང་ཡབ་ལ་ཅུང་ཟད་ཞལ་ཕྱོགས་པས་བཏུད་དེ་འཛུམ་པའི་མདངས་ཀྱིས་བལྟ་བའོ། རིན་ཆེན་འབྱུང་ལྡན་ཡབ་ཡུམ་ནི་རང་ཉིད་དེར་གསལ་བའི་ཡབ་ཀྱི་གཡས་པའི་ཡི་གེ་འབྲུ་བཞི་ནང་དུ་སྦས་ནས་མཐེ་བོང་ཐུགས་ཀར་བཀན་ཞིང༌། སྭ་སྒྲེང་བའི་རྩེ་མོར་དེ་ཞུ་བ་ལས་རིན་ཆེན་འོད་འབར་བ་བསམས་ལ། གཡོན་གྱི་ཟླ་བ་ལ་གནས་པའི་ཡི་གེ་བརྟུལ་ཏེ་འབྲུ་ལྔ་སྦས་པའི་རྡོ་རྗེ་ཁུར་ཚུར་གྱིས་དྲིལ་བུ་གསིལ་བ་འཛིན་ཞིང་ཡུམ་ལ་འཁྱུད་ནས་གཉིས་སུ་མེད་པར་འཁྲིལ་བའི་ཚུལ་གྱིས་བརླ་གཡོན་པའི་སྟེང་དུ་བཞག་པ་ནི་ཆོས་ལ་བརྟེན་པའོ། །

གཡོན་པའི་ཡི་གེ་འབྲུ་བཞི་ནང་དུ་སྦས་ནས་མཐེ་བོང་ཐུགས་ཀར་བཀན་ཞིང༌། མཐེ་བོང་མཾ་སྒྲེང་བའི་རྩེ་མོར་མཾ་ལས་དྲིལ་གསིལ་འོད་འབར་བ་བསྐྱེད་དེ་ཐུགས་ཀར་བཟུང་ལ། གཡས་ཀྱི་ཉི་མ་ལ་གནས་པའི་ཡེ་གེ་འབྲུ་ལྔ་ནང་དུ་བསྡུས་ནས་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལས་སུ་འཁྲིལ་བའོ། ། རྣམ་འགྱུར་དེ་ཉིད་ཀྱིས་ཡབ་ལ་བཏུད་དེ་འཛུམ་པའི་མདངས་ཀྱིས་བལྟ་བ་ནི་ཡུམ་གྱི་ཕྱག་རྒྱའོ། ། འོད་དཔག་མེད་ཡབ་ཡུམ་ནི། དེར་གསལ་བའི་ངང་ལས་ཡབ་ཀྱི་གཡས་པའི་ཡི་གེ་འབྲུ་བཞི་ནང་དུ་སྦས་ནས་སྲིན་ལག་གི་རྒྱབ་ཐུགས་ཀར་བཀན་ཞིང༌། སྲིན་ལག་ཨཾ་སྒྲེང་བའི་རྩེ་མོར་ཨཾ་ཞུ་བ་ལས་པདྨ་འབར་བ་བསམ་ཏེ་ཐུགས་ཀར་ཕྱག་རྒྱ་བཅས་ལ་གཡོན་གྱི་ཟླ་བའི་ཡི་གེ་བཏུལ་ཅིང་འབྲུ་ལྔ་ནང་དུ་སྦས་པའི་ཁུ་ཚུར་གྱི་དྲིལ་བུ་གསིལ་བ་འཛིན་ཞིང༌། ཡུམ་ལ་འཁྲིལ་བའི་ཚུལ་གྱིས་བརླ་གཡོན་པ་ཆོས་སྣང་བ་མཐའ་ཡས་ཀྱི་སྟེང་དུ་དྲིལ་བུ་དཀུ་ལ་བརྟེན་པའོ། ། གཡོན་པའི་ཡི་གེ་འབྲུ་བཞི་ནང་དུ་སྦས་ནས་སྲིན་ལག་གི་རྒྱབ་ཐུགས་ཀར་བཀན་ཞིང༌། སྲིན་ལ་པྱཾ་སྒྲེང་བའི་རྩེ་མོར་པྱཾ་ལས་དྲིལ་གསིལ་འབར་བར་བསམས་པ་ཐུགས་ཀར་བཟུང་ལ། གཡས་ཀྱི་ཉི་མ་ལ་གནས་པའི་ཡི་གེ་འབྲུ་ལྔ་ནང་དུ་བསྡུས་ཏེ་བརླ་གཡས་པའི་སྟེང་དུ་བཞག་པ་ནི་ལས་སུ་འཁྲིལ་བས་ཡབ་ལ་བཏུད་དེ་འཛུམ་པའི་མདངས་ཀྱིས་བལྟ་བའོ། ། དོན་གྲུབ་ཡབ་ཡུམ་གྱི་ཕྱག་རྒྱ་ནི། དེར་གསལ་བས་གཡས་པའི་ཡི་གེ་འབྲུ་བཞི་ནང་དུ་སྦས་ནས་མཐེའུ་ཆུང་གི་རྒྱབ་ཐུགས་ཀར་ཞིང༌། མཐེའུ་ཆུང་ཧ་སྒྲིང་བའི་རྩེ་མོར་ཧ་ལས་རལ་གྲིས་འབར་བར་བསམས་ཏེ་ཐུགས་ཀར་བཟུང་ལ། གཡོན་གྱི་ཟླ་བའི་ཡི་གེ་བརྟུལ་བཅིང་འབྲུ་ལྔ་ནང་དུ་སྦས་ནས་དྲིལ་བུ་གསིལ་ཞིང༌། ཡུལ་ལ་འཁྲིལ་བའི་ཚུལ་གྱིས་བརླ་གཡོན་པའི་སྟེང་དུ་དྲིལ་བུ་བཞག་པ་ནི་ཆོས་ལ་བརྟེན་པའོ། ། ཡང་གཡོན་པའི་ཡི་གེ་འབྲུ་བཞི་སྦས་ནས་མཐེའུ་ཆུང་གི་རྒྱབ་ཐུགས་ཀར་བཀན་ཞིང༌།

མཐེའུ་ཆུང་ཏཾ་སྒྲེང་བའི་རྩེ་མོར་ཏཾ་ལས་དྲིལ་གསིལ་འབར་བ་ཐུགས་ཀར་བཟུང་ལ། གཡས་ཀྱི་ཉི་མ་ལ་གནས་པའི་ཡི་གེ་འབྲུ་ལྔ་ནང་དུ་བསྡུས་ནས་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལས་སུ་འཁྲིལ་བ་ཡིན་པས། ཡབ་ལ་བཏུད་དེ་འཛུམ་པའི་མདངས་ཀྱིས་བལྟ་བའོ། ། གཉིས་པ་བྱང་ཆུབ་སེམས་དཔའ་ཡབ་ཡུམ་གྱི་ཕྱག་རྒྱ་ནི་གོང་དང་མཚུངས་པ་ལས་ཁྱད་པར་དུ་རང་རང་གི་ས་བོན་ལས་ཕྱག་མཚན་དུ་གྱུར་པའི་ཚུལ་གྱིས་ཡབ་ཀྱི་ཕྱག་གཡས་ཀྱིས་ཐུགས་ཀར་འཛིན་ཅིང་ཡུམ་གྱི་ཕྱག་གཡོན་གྱིས་ཐུགས་ཀར་འཛིན་ལ། ཡབ་ཀྱི་གཡོན་པས་ཡུམ་གྱི་བརླ་གཡོན་པའི་ཆོས་ལ་བརྟེན་ཅིང༌། ཡུམ་གྱི་གཡས་པས་ཡབ་ཀྱི་བརླ་གཡས་པ་ལས་ལ་འཁྲིལ་བའོ། དེའང་མུཾ་ལས་ཨུཏྤལ་མཻ་ལས་ཀླུ་ཤིང་ལ་སོགས་པའི་ཕྱག་མཚན་ནི། ཀྵཾ་ལས་རིན་ཆེན་གྱི་མྱུ་གུ་ཏྲཾ་ལས་རལ་གྲི་འོད་འབར་བ། ཧྲི་ལས་པདྨ་དཀར་པོ། ཛྷིཾ་ལས་རྡོ་རྗེ་འབར་བ། EMBED CorelDRAW.Graphic.9 ་ལས་ཆོས་ཀྱི་འཁོར་ལོ། ཧཱུྃ་ལས་རིན་ཆེན་སྙེ་མ་སྟེ་ཡབ་ཀྱི་ཕྱག་མཚན་ནོ། ཧཱུྃ་ལས་གཟུགས་མཛེས་པར་མཚོན་པའི་མེ་ལོང་དང་ཏྲཾ་ལས་རིན་ཆེན་ཕྲེང་བ་དང༌། ཧྲཱིཿལས་པི་ཝཾ་དང་ཨ་ལས་གར་མཁན་མཆོག་ཉིད་དེ་རྡོ་རྗེ་རྩེ་གསུམ་པ་ཁྱེར་ནས་སྤྱི་བོར་གར་བྱེད་པའོ། ཛ་ལས་མེ་ཏོག་གི་འཕྲེང་བ་དང་ཧཱུྃ་ལས་སྤོས་མཆོད་མ་སྤོས་ཀྱི་ཁང་བུ་དང༌། བཾ་ལས་མར་མེ་དང་ཧོ་ལས་བྱུག་པ་ལ་སོགས་པའི་དུང་ཆོས་ཏེ་ཡུམ་གྱི་ཕྱག་མཚན་ནོ། ཡུམ་གྱི་གཡས་ཀྱི་ཡབ་ཀྱི་ལས་ཏེ་བརླ་གཡས་པ་ལ་འཁྲིལ་ཞིང་ཡབ་ཀྱི་མཡོན་པས་ཡུམ་གྱི་བརླ་གཡོན་པ་ཆོས་ལ་བརྟེན་ཅིང༌། ཡབ་ཀྱི་དབུ་རྣམས་ཡུམ་ལ་ཅུང་ཟད་འཕྱོ་ཞིང་ཡུམ་རྣམས་ཡབ་ལ་འདུད་པའི་ཚུལ་དུ་གནས་པ་ནི། གོང་གི་ཕྱག་རྒྱ་ཆེན་པོ་བཞིན་དུ་ཡབ་ཡུམ་ཐབས་ཤེས་གཉིས་སུ་མེད་པ་ཆོས་ཀྱི་དབྱིངས་སྤྲོས་བྲལ་བདེ་བ་ཆེན་པོ་ཉིད་ཀྱི་ངང་དུ་འཁྲིལ་བའོ། ། གསུམ་པ་སྒོ་བ་ཡབ་ཡུམ་གྱི་ཕྱག་རྒྱ་ནི། དཀྱིལ་འཁོར་གྱི་སྒོ་བཞིའི་ཁྲོ་བོའི་ཕྱག་རྒྱ་ནི།

ཧཱུྃ་བཞི་ལས་ནྲྀ་མགོ་གདེངས་པ་དང་རྡོ་རྗེ་རྩེ་ལྔ་པས་གནོན་པའི་ཚུལ་དང༌། ཐོད་པ་སྦྲུལ་གྱིས་དཀྲིས་པ་ཆེན་པོ་བསྣམས་པས་གནོན་པ་དང༌། རྡོ་རྗེ་རྒྱ་གྲམ་ལས་ཀྱིས་གནོན་པ་སྟེ་གཡས་པ་བཞིས་ཕྱར་ཞིང་གཡོན་པ་བཞིས་ཡུམ་ལ་བསྡིགས་མཛུབ་གྱི་ཚུལ་དུ་འཁྱུད་པ་དང༌། ཡུམ་གྱི་ཕྱག་རྒྱ་ནི་ཕཊ་བཞི་ལས་ལྕགས་ཀྱུ་ཞགས་པ་སྥོཊ་ཧོ། གཡོན་གྱིས་བཟུང་ནས་གཡས་རྡོ་རྗེ་ཁུ་ཚུར་གྱིས་ཡབ་ལ་འཁྱུད་པ་སྟེ་སྒོ་བཞིར་གནས་པ་སྒོ་བ་ཡབ་ཡུམ་དེ་དག་ཀྱང༌། ཡུམ་གྱི་ཡབ་ལ་འདུད་ཅིང་ཡབ་ཀྱིས་ཡུམ་ལ་དབུ་འབྱོ་བའི་ཚུལ་གྱིས་གཉིས་མེད་དུ་འཁྲིལ་བ་གོང་མ་བཞིན་ནོ། ། བཞི་པ་ཐུབ་པ་དྲུག་གི་ཕྱག་རྒྱ་ནི་གདུལ་བྱའི་དབང་གིས་སྣ་ཚོགས་ཏེ། གཅིག་ཏུ་ངེས་པ་དང་གྲངས་དང་ཚད་མེད་ཀྱང༌། དེ་དག་གི་རིགས་མདོར་བསྡུས་ན་ཕྱག་རྒྱ་དྲུག་ཏུ་བསྟན་པ་ཡིན་ནོ། གང་ཞེ་ན་རྡོ་རྗེ་ལས། པི་ཝཾ་གོ་ཆ་གསེག་པར་སྒྲོམ། པོ་ཏི་མེ་ཆུར་ཤེས་པར་བྱ། ཞེས་པ་སྟེ། ས་བོན་དྲུག་ལས་ཕྱག་རྒྱ་དེ་དག་ཐུགས་ཀར་འཛིན་པའོ། དེ་དག་ལ་ཡུམ་མེད་པས་ཐབས་དང་ཤེས་རབ་ཟུང་དུ་མ་འབྲེལ་ལམ་སྙམ་ན་ཡུམ་ནི་གང་དུའང་དམིགས་པ་མེད་པ་ཆོས་ཀྱི་དབྱིངས་སྤྲོས་པའི་མཐའ་དང་བྲལ་བའོ། ལྔ་པ་ཀུན་བཟང་ཡབ་ཡུམ་གྱི་ཕྱག་རྒྱ་ནི། ཀུན་ཏུ་བཟང་པོ་ཕྱག་གཉིས་མཉམ་བཞག་གི་མཐིལ་ལས་གདངས་ཀྱི་འཆར་གཞིར་བསྟན་པའི་ཕྱིར་ཡེ་ཤེས་ལྔའི་འོད་ཟེར་འཕྲོ་ཞིང་ཞབས་རྡོ་རྗེའི་སྐྱིལ་ཀྲུང་མཛད་པའོ། ། དེའི་ཡུམ་དུ་འགྱུར་བ་ཀུན་ཏུ་བཟང་མོ་ནི་ཕྱག་རྒྱ་མཉམ་རྫོགས་ཏེ་ཡབ་དང་མཚུངས་ཤིང་ཞབས་གཉིས་པདྨའི་དཀྱིལ་ཀྲུང་དུ་བཞུགས་པའོ། ། དེ་ལྟར་སོ་སོའི་ཕྱག་རྒྱ་བསྟན་པ་ལས་གཞན་ཡང་ཕྱག་རྒྱ་སྣ་ཚོགས་ཏེ་རིགས་སོ་སོར་བསྒྲུབ་པ་ན་ལྷ་དེ་དག་གི་ཕྱག་རྒྱ་ཡང་ཕྱོགས་གཅིག་ཏུ་རྡོ་རྗེ་ལ་སོགས་པ་རིགས་དེའི་ཕྱག་མཚན་དུ་བསྟན་པ་དང༌། ཡང་དེ་བཞིན་གཤེགས་པ་ལྔ་པོའི་ཕྱག་རྒྱ་སྔར་བསྟན་པ་དེ་ཉིད་དམ། ཡང་ན་རྡོ་རྗེའི་ཐལ་མོ་སྦྱར་བ་ཉིད་ཙམ་ཡང་བཅང་བར་བྱའོ།

། གསུམ་པ་འབྲས་བུ་ཡེ་ཤེས་ཀྱི་ཕྱག་རྒྱར་དོན་བསྡུ་བ་ལ་གསུམ། རང་བཞིན་གནས་ལུགས་ཀྱི་ཕྱག་རྒྱ་སྤྱིར་བསྟན་པ། གནས་སྐབས་སྣང་བྱེད་ཀྱི་ཕྱག་རྒྱ་བྱེ་བྲག་ཏུ་བཤད་པ། མཐར་ཐུག་འབྲས་བུའི་ཕྱག་རྒྱས་འགྲོ་དོན་མཛད་པའོ། ། དང་པོ་ནི། སེམས་ཉིད་གདོད་ནས་དག་པའི་ངོ་བོ་ཕྱག་རྒྱ་ཆེན་པོའི་ངང་ལས་གང་ཤར་གྱི་རྟོག་པ་ཡེ་ཤེས་ཆེན་པོའི་ཚོགས་མཆོག་ཏུ་ཡེ་ནས་གནས་པ་ནི་དོན་གྱི་འདུག་ཚུལ་ལོ། དེ་ཉིད་བླ་མའི་དྲིན་གྱིས་རྟོགས་ནས་ཐབས་གང་སྣང་གི་ཡུལ་དང་ཤེས་རབ་འཛིན་མེད་དུ་ཤར་བའི་རིག་པ་རང་གྲོལ་ཕྱོགས་གཅིག་ཏུ་ལྡན་པ་རྒྱུད་ལ་སྦྱོར་ན། ལུས་མ་བསྐྱོད་ཡན་ལག་མ་བསྒུལ་ཡང་འགྲོ་འདུག་དང་སྤྱོད་ལམ་ཐམས་ཅད་ཀུན། ཕྱག་རྒྱ་ཆེན་པོའི་ངང་དུ་གནས་ཤིང་འདུས་པས། བཅོས་མའི་ཕྱག་རྒྱ་བཅིང་དུ་མེད་པའོ། ། གཉིས་པ་ལ་བཞི་ལས། དང་པོ་སངས་རྒྱས་བཞི་བཅུ་རྩ་གཉིས་ཀྱི་དཀྱིལ་འཁོར་སྤྲོ་བ་ནི། སྔར་ཕྱག་རྒྱ་སྤྲོས་པའི་ཏིང་ངེ་འཛིན་གོམས་པ་ལས་དེའི་རྩ་རྩལ་གོང་ནས་གོང་དུ་སྦྱོང་བའི་ཕྱིར་ལུས་ཀྱི་ཡན་ལག་ལ་ལྷ་བཞི་བཅུ་རྩ་གཉིས་དང་ལྡན་པར་བྱས་ནས་རྟོགས་པ་བོགས་དབྱུང་བ་སྟེ་དེ་ཡང་བདག་ཉིད་རྣམ་སྣང་ཡབ་ཡུམ་དུ་གསལ་བ་ལས་ཡབ་ཀྱི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་རྣམས་སུ་མི་བསྐྱོད་པ་འོད་དཔག་མེད་རྣམ་སྣང་རིན་ཆེན་འབྱུང་ལྡན་དོན་གྲུབ་སྟེ་ཡབ་ལྔའོ། ། མིག་དང་རྣ་བ་དང་སྣ་བུག་དང་ལྕེ་ཟུར་གཡས་པ་བཞི་ལ་སའི་སྙིང་པོ་ཕྱག་རྒྱ་རྡོ་རྗེ་ནམ་མཁའི་སྙིང་པོ་སྤྱན་རས་གཟིགས་ཏེ་ཐུགས་ཀྱི་སེམས་དཔའ་བཞིའོ། ། དེ་བཞིན་དུ་གཡོན་པ་བཞི་ལ་བྱམས་པ་སྒྲིབ་སེལ་ཀུན་བཟང་འཇམ་དཔལ་ཏེ་གསུང་གི་སེམས་དཔའ་བཞིའོ། ། ལག་པ་གཡས་ལ་གཤིན་རྗེ་མཐར་བྱེད། གཡོན་ལ་ཤེས་རབ་མཐར་བྱེད། རྐང་པ་གཡོན་ལ་པདྨ་མཐར་བྱེད། གཡས་ལ་བགེགས་མཐར་བྱེད་དེ་སྒོ་བ་བཞིའོ། ། སྤྱི་གཙུག་མགྲིན་པ་རོ་སྟོད་ལྟེ་བ་གསང་གནས་རྐང་མཐིལ་དྲུག་ཏུ་ཐུབ་པ་དྲུག་ཏེ་ལྷ་ཉི་ཤུ་རྩ་གསུམ་མོ།

། ཡུམ་གྱི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་ལྔར་སངས་རྒྱས་སྤྱན་གོས་དཀར་མོ་དབྱིངས་ཕྱུག་མ་མཱ་མ་ཀཱི་སྒྲོལ་མ་སྟེ་ཡུམ་ལྔའོ། ། མིག་རྣ་བ་སྣ་བུག་ལྕེ་ཟུར་གཡོན་ལ་རིམ་པ་བཞིན་སྒེག་མོ་ཕྲེང་མ་གླུ་མ་གར་མ་སྟེ་ཡུམ་གྱི་ལྷ་མོ་བཞིའོ། ། དེ་བཞིན་དུ་གཡས་བཞི་ལ་བདུག་སྤོས་མེ་ཏོག་མར་མེ་དྲི་ཆབ་མ་སྟེ་དུས་ཀྱི་ལྷ་མོ་བཞིའོ། ལག་པ་གཡོན་ལ་ལྕགས་ཀྱུ་གཡས་ལ་ཞགས་པ། རྐང་པ་གཡས་ལ་ལྕགས་སྒྲོགས་གཡོན་ལ་དྲིལ་བུ་མ་སྟེ་སྒོ་མ་བཞིའོ། ། དེ་ལྟར་ཡུམ་ལ་ལྷ་བཅུ་བདུན་ཏེ་བསྡོམས་པས་བཞི་བཅུ་ནི་ཐབས་ལྷ་སྟེ་རགས་པ་དང་ཕྱི་ན་གནས་པས་དེ་སྐད་ཅེས་བརྟགས་སོ། ། དེའི་སྟེང་དུ་རྩ་བའི་ལྷ་ཡབ་ཡུམ་གཉིས་ཏེ་བཞི་བཅུ་རྩ་གཉིས་པོ་དེ་རྣམས་ལ་བསླབ་བོ། ཀུན་བཟང་ཡབ་ཡུམ་ནི་རྩ་བའི་ལྷ་ཉིད་དུ་བསྡུས་སོ། ། གཉིས་པ་སངས་རྒྱས་སྟོང་གི་དཀྱིལ་འཁོར་སྤྲོ་བ་ནི། བཞི་བཅུ་པོ་དེ་ཉིད་ཀྱི་ཐུགས་ཀར་རང་དང་འདྲ་བའི་ཡེ་ཤེས་སེམས་དཔའ་རེ་རེ་གནས་པ་ནི་ཡན་ལག་སྤྲོས་པའི་བདག་ཉིད་ནང་ན་གནས་པ་དང་ཕྲ་བའི་ཕྱིར་ཤེས་རབ་ཀྱི་ལྷ་སྟེ་བཞི་བཅུའོ། ། ཐབས་ཀྱི་ལྷ་བཞི་བཅུ་རྩ་གཉིས་སྨོས་ཀྱང་རྩ་བའི་ཡབ་ཡུམ་གཉིས་ལས་གཞན་བཞི་བཅུ་པོ་ལ་སྐུ་གསུང་ཐུགས་བྱིན་གྱིས་བརླབས་པའི་ལྷ་གསུམ་གསུམ་འཕྲོ་བར་འགྱུར་བས་རྒྱ་ཉི་ཤུ་དང༌། དེ་རེ་རེ་ལ་དབུ་རྒྱན་གྱི་ལྷ་ལྔ་ལྔ་ཡོད་པས་དྲུག་བརྒྱ་སྐུ་གསུང་ཐུགས་བྱིན་གྱིས་བརླབས་པའི་ལྷ་གསུམ་གསུམ་ཡོད་པས་སུམ་རྒྱ་དྲུག་བཅུ་ཤེས་རབ་ཀྱི་ལྷ་བཞི་བཅུ་པོ་བསྣན་པས་སངས་རྒྱས་སྟོང་གི་དཀྱིལ་འཁོར་ཏེ་དེ་ལ་བསླབ་པོ། ། གསུམ་པ་སངས་རྒྱས་ཉི་ཁྲི་ཆིག་སྟོང་གི་དཀྱིལ་འཁོར་གསལ་བ་ནི། སངས་རྒྱས་སྟོང་པོ་དེ་ལྟར་ལྡན་པའི་གཙོ་མཆོག་རྣམ་སྣང་ཡབ་ཡུམ་དག་གིས་མཚོན་པ་རྒྱལ་བ་རིགས་བཞི་དང་རྒྱལ་མཆོག་ཀུན་ཏུ་བཟང་པོ་ལ་ཡང་དེ་བཞིན་དུ་བརྩིས་པས་སྟོང་སྟོང་སྟེ་སྟོང་ཕྲག་དྲུག་གོ ། དེ་བཞིན་དུ་སེམས་དཔའ་ཡབ་ཡུམ་ཆ་བརྒྱད་དང་སྒོ་བ་ཡབ་ཡུམ་ཆ་བཞི་སྟེ་བཅུ་གཉིས་ལ་སྟོང་ཕྲག་བཅུ་གཉིས་དང་དྲུག་གི་འོད་འཕྲོ་འབར་བ་ནི་ཐུབ་པ་དྲུག་སྟེ་ཡུམ་མེད་པས་ཉི་ཁྲི་ཆིག་སྟོང་སུམ་བརྒྱ་དང་བཅུ་གཉིས་ཀྱི་དཀྱིལ་འཁོར་ལ་བསླབ་པར་བྱའོ།

། ཉི་ཁྲི་བཞི་སྟོང་དུ་འདོད་པ་ནི་ཐུབ་པ་དྲུག་ལ་ཡུམ་ཡོད་པར་རློམ་པ་ཡིན་ནོ། ། བཞི་པ་སངས་རྒྱས་བསམ་གྱིས་མི་ཁྱབ་པའི་དཀྱིལ་འཁོར་ལ་བསླབ་པ་ནི། ཚུལ་དེ་ལ་སོགས་ཏེ་སངས་རྒྱས་རེ་རེའང་ཉི་ཁྲི་ཆིག་སྟོང་དུ་བསྐྱེད་པ་ལྟ་བུ་བསམ་གྱིས་མི་ཁྱབ་པའི་དཀྱིལ་འཁོར་ལ་བསླབ་པར་བྱའོ། ། བླ་མ་རོང་པ་ནི་ཕྱག་རྒྱ་ཆེན་པོའི་བདག་ཉིད་གཅིག་ལ་ལྷ་བཞི་བཅུ་རྩ་གཉིས་ཀྱི་ཡན་ལག་དང་ལྡན་པས་དེ་ཉིད་ཡན་ལག་སྤྲོ་བ་དག་སྟེ། དེ་དག་རེ་རེའི་སྐུ་གསུང་ཐུགས་ཀྱི་ཕྱག་རྒྱ་དང་ལྡན་པས། བཞི་བཅུ་རྩ་གཉིས་སུམ་འཕྲོར་འགྱུར། དེ་ལྟ་བུ་དང་ལྡན་པ་དེས་ཕྱག་རྒྱ་ཇི་སྙེད་འཕྲོ་ཞིང་སངས་རྒྱས་ཀྱི་མཛད་པ་ཇི་ལྟར་འགྲུབ་པར་བྱེད་ཅེ་ན། དེ་ལྟར་ལྡན་པའི་སོགས། གཙོ་བོ་ལ་ཇི་ལྟར་ལྡན་པ་དེ་བཞིན་དུ་ཡན་ལག་གི་ལྷ་རྣམས་ལ་ཡང་ལྡན་པ་བརྩིས་ན་ཕྱག་རྒྱ་བརྒྱ་ཉི་ཤུར་འབྱུང་བས། བཅུ་གཉིས་དྲུག་གི་འོད་འཕྲོ་འབར་ཞེས་འཆད་དོ། ། སྣང་བྱེད་ཀྱི་ལྷ་འདི་རྣམས་རྣལ་འབྱོར་སྔ་མ་གོམས་སྟོབས་ཀྱིས་འབྲས་བུར་བཞག་ལ་ཚོགས་སྒྲུབ་ཏུ་ཚེ་དབང་ཐོབ་པར་བྱེད་པའི་རྒྱུ་ཡིན་པས་ལམ་དུའང་བཞག་གོ ། གསུམ་པ་མཐར་ཐུག་གི་ཕྱག་རྒྱས་འགྲོ་དོན་མཛད་པའི་ཚུལ་ལ་ལྔ་ལས། དང་པོ་གདུལ་བྱའི་དོན་དུ་སྣ་ཚོགས་སུ་སྟོན་པའི་ཚུལ་ནི། ལམ་དུ་དེ་ལྟར་བསྒོམས་པས་སངས་རྒྱས་པ་ན་ཕྱོགས་བཅུ་དང་དུས་བཞི་ཡི་སངས་རྒྱས་ཀྱི་ཞིང་ཁམས་བསམ་ཡས་སུ་གདུལ་བྱ་དཔག་ཏུ་མེད་པ་འདུལ་བའི་ཕྱག་རྒྱའི་དོན་རྣམས་སངས་རྒྱས་དང་འཁོར་ལོས་སྒྱུར་བ་ལ་སོགས་པའི་སྐུ་སོ་སོར་སྟོན་ཞིང་འགྲོ་བའི་དོན་མཛད་དོ། ། གཉིས་པ་བསྟན་པ་བཞིན་སྣང་བའི་ཚུལ་ནི། ཐེག་པ་མཐོ་བ་སྔགས་དང་ཕ་རོལ་ཏུ་ཕྱིན་པ་དམན་པ་ཉན་རང་ལ་སོགས་པ་ཐམས་ཅད་དང་ལྟ་སྤྱོད་ཕྱིན་ཅི་ལོག་མུ་སྟེགས་བྱེད་རྣམས་དང་སོ་སོ་སྐྱེ་བོ་བསམ་ཡས་དང་གདུལ་བྱ་ཞི་བ་ལྷ་ལ་སོགས་པ་དང་ཁྲོ་བའི་རང་བཞིན་བདུད་དང་གཤིན་རྗེ་ལ་སོགས་པའི་ཚོགས་ཆེན་པོ་ཐམས་ཅད་ལ།

གང་ལ་གང་འདུལ་སོ་སོར་སྣང་ཞིང་མོས་པ་དང་མཐུན་པར་བྱས་ཏེ་ཀུན་ཏུ་སྣང་ངོ༌། གསུམ་པ་སྣ་ཚོགས་སུ་སྣང་ཡང་གཅིག་ལས་མ་གཡོས་པའི་དཔེ་ནི། དཔེར་ན་ཟློས་གར་མཁན་ཉིད་གཅིག་པོ་དེ་ལས་གཡས་བརྐྱང་གཡོན་བསྐུམ་དང་ཞི་ཁྲོ་དུ་མར་སྣང་བ་དང་འདྲ་བར། ཡེ་ཤེས་ཀྱི་ལུས་ཡེ་ནས་དག་པའི་རང་བཞིན་གཅིག་ལ་འདི་ལ་དམིགས་པའི་ཚུལ་གྱིས་ཆེད་དུ་མ་བཀོད་ཀྱང་འགྲོ་བའི་སྣང་བ་དང་མཐུན་པར་སྣ་ཚོགས་ལྷུན་གྲུབ་ཏུ་ཐུགས་རྗེས་སྟོན་པར་བྱེད་དོ། ། བཞི་པ་གདུལ་བྱའི་དབང་གིས་ཕྱག་རྒྱའི་གྲངས་མ་ངེས་པར་བསྟན་པ་ནི། མདོར་ན་བྱང་ཆུབ་མཆོག་དང་བདུད་འདུལ་བ་ལ་སོགས་པའི་ཕྱག་རྒྱ་ཐམས་ཅད་ནི། འདི་ཁོ་ནའོ་ཞེས་མཐའ་གཅིག་ཏུ་བརྗོད་ཏུ་མེད་དེ། ཐབས་དང་ཤེས་རབ་ཀྱི་དབང་གིས་གཉིས་དང་སྐུ་གསུང་ཐུགས་ཀྱིས་གསུམ་དུ་རྣམ་པར་འཕྲོ་བར་བྱེད་དོ། ། ལུས་བསྐྱོད་པ་དང་ཡན་ལག་ཕྱག་རྒྱར་སྤྲོ་བ་ཐམས་ཅད་ལྷའི་ཕྱག་རྒྱར་འགྱུར་བའང་དེ་བཞིན་དེ། ལྔ་པ་གནས་ལུགས་ཕྱག་རྒྱ་ཆེན་པོར་ཐམས་ཅད་འདུ་བ་ནི་མདོར་ན་ལུས་སྒུལ་བ་དང་ཡན་ལག་བསྐྱོད་པ་ཐམས་ཅན་ཀུན། ཕྱག་རྒྱ་ཆེན་པོའི་ངང་དུ་གནས་ཏེ། ཐམས་ཅད་ཡེ་ནས་སངས་རྒྱས་པའི་ཆོས་ཉིད་དུ་གནས་པ་ཉིད་ཀྱིས་འདི་ནི་མ་དག་པའི་ཕྱག་རྒྱ་དང་ཆོས་སོ་ཞེས་རྡུལ་ཙམ་ཡང་མི་གནས་ཤིང་གནས་པའང་མིན་ཏེ་ལུས་ལྷ་ངག་སྔགས་སེམས་ཆོས་ཉིད་ཀྱི་ཕྱག་རྒྱའམ་དཀྱིལ་འཁོར་དུ་གནས་པའི་ཕྱིར་རོ། ། དེ་སྐད་ཅེས་སྒྲིབ་གཉིས་མ་ལུ་པ་དག་ཅིང་མཁྱེན་རབ་ཕུན་སུམ་ཚོགས་པ་མངའ་བའི་མཆོག་སངས་རྒྱས་ཀུན་ཏུ་བཟང་པོ་ཉིད་ཀྱིས་བཤད་པ་ཡིན་ནོ། ཡེ་ཤེས་ཀྱི་ཕྱག་རྒྱ་མཆོག་ཏུ་གསང་བའི་སྙིང་པོ་ཆོས་ཉིད་དོན་གྱི་གནས་ལུགས་དེ་ཁོ་ན་ཉིད་ངེས་པ་ལས་ལུས་དང་རྟོག་པའི་ཡན་ལག་ཐམས་ཅད་ཡེ་ནས་དག་པའི་དཀྱིལ་འཁོར་དུ་བྱིན་གྱིས་བརླབས་ནས་རང་བཞིན་གྱི་ཕྱག་རྒྱ་སྤྲོས་པའི་ལེའུ་སྟེ་བརྒྱད་པའོ། དོན་གསུམ་པ་དེ་ཉིད་གསལ་བར་བྱེད་པ་གཟུགས་བརྙན་གྱི་དཀྱིལ་འཁོར་ལ་གཉིས་ཏེ།

དཀྱིལ་འཁོར་གསུང་ཚུལ་མདོར་བསྟན་པ། དེའི་རང་བཞིན་རྒྱས་པར་བཤད་པའོ། ། དང་པོ་ནི། སྐུ་ཕྱག་རྒྱའི་དཀྱིལ་འཁོར་བསྟན་པ་དེ་ནས་དེ་བཞིན་གཤེགས་པ་བསམ་གྱིས་མི་ཁྱབ་པའི་ཡེ་ཤེས་ཀྱིས་འགྲོ་བའི་དོན་ལ་དགྱེས་པ་ཆེན་པོས། ཀུན་ཏུ་བཟང་པོ་ཉིད་རྡོ་རྗེ་གསང་བའི་དམ་ཚིག་གི་དཀྱིལ་འཁོར་བཀོད་དེ་དབང་བསྐུར་བའི་རིམ་པ་ལ་སྙོམས་པར་ཞུགས་པ་སྟེ་ཡུམ་དང་ལྷན་ཅིག་ཕྱོགས་ནས། ཆེད་དུ་བརྗོད་པ་འདི་སྐད་ཅེས་བརྗོད་དོ། གཉིས་པ་ལ་གསུམ། དབང་པོ་རབ་མཆོག་གི་དཀྱིལ་འཁོར་དུ་དབང་བསྐུར་བ། དམན་པ་རྡུལ་མཚོན་གྱི་དཀྱིལ་འཁོར་དུ་དབང་བསྐུར་བ། གང་དུ་དབང་བསྐུར་བའི་དོན་བསྡུ་བའོ། ། དང་པོ་ལ་གཉིས། ཡུམ་གྱི་དཀྱིལ་འཁོར་དུ་དབང་བསྐུར་བ་དང་ཡབ་ཀྱི་དཀྱིལ་འཁོར་དུ་དབང་བསྐུར་བའོ། དང་པོ་ལ་གསུམ། དཀྱིལ་འཁོར་དགོད་ཅིང་སྦྱིན་སྲེག་བྱ་བ། སྣང་ལ་རང་ཞིན་མེད་པའི་མཆོད་པ་འབུལ་བ། འཇུག་ཅིང་དབང་བསྐུར་བའོ། །

དང་པོ་ལ་གཉིས། དཀྱིལ་འཁོར་དགོད་པ་དང༌། སྦྱིན་སྲེག་བྱ་བའོ། ། དང་པོ་ལ་གཉིས། དཀྱིལ་འཁོར་བསྟན་པ་དང༌། མཆོད་པ་བཤམ་པའོ། ། དང་པོ་ལ་ལྔ་ལས། དང་པོ་གནས་གང་དུ་དཀྱིལ་འཁོར་དགོད་པ་ནི། མཆོག་ཏུ་གསང་བའི་བདེ་བ་ཆེན་པོ་ནི་ཤེས་ཤིང་རིག་པར་དཀའ་བས་ཤིན་ཏུ་ཕྲ་བའི་དོན་ཡིན་ལ། དེ་ཉིད་ཚེ་འདིར་མཆོག་སྒྲུབ་པ་ལ་མེད་དུ་མི་རུང་བའི་དམ་ཚིག་གི་མཆོག་ཡིན་པས་ན། དེ་གང་ལས་སྐྱེ་ཞིང་འཛིན་པ་ཕྱག་རྒྱ་མཚན་ལྡན་བདེ་བ་ཆེན་པོའི་ལུས་རྒྱས་པའི་ཕྱག་མཐིལ་ཡུམ་མཁའ་རྣམ་པར་དག་པ་ཉི་དུ་དབང་བསྐུར་བའི་དཀྱིལ་འཁོར་གནས་སོ། ། གཉིས་པ་དཀྱིལ་འཁོར་གྱི་ཚད་ནི་བདེ་བ་ཆེན་པོ་གཉིས་སུ་མེད་པའི་ཡེ་ཤེས་སངས་རྒྱས་ཐམས་ཅད་ཀྱི་ཐུགས་ཀྱི་དཀྱིལ་འཁོར་དམ་པ་དེ་ཉིད། སོར་གྱི་ཚད་ནི་དགའ་བ་དང་མཆོག་དགའ་དང་དགའ་བྲལ་གྱིས་དགའ་བ་དང་ལྷན་ཅིག་སྐྱེས་པའི་དགའ་བ་བཞི་ཡི་ཚད་དུ་བྱའོ། ། གསུམ་པ་ཐིག་གདབ་པ་ནི། གནས་དེའི་རྒྱུད་སྦྱོང་བ་སྟེ་དེའང་འབྲུ་ལྔ་སྟེ་སྐྱེ་བའི་ས་བོན་དུག་ལྔ་ཡེ་ཤེས་སུ་གནས་པ་དང་སྤོས་ལྔ་སྟེ་དེ་དག་ཉིད་གནས་སུ་དག་པའི་ཡེ་ཤེས་ལྔ་དང་རིན་ཆེན་ལྔ་ནི་ཕུང་པོ་ལྔའོ། ། སྙིང་པོ་ལྔ་ནི་སྐུ་ལྔ་དང་སྨན་ལྔ་ནི་རིགས་ལྔ་དང༌། བདུད་རྩི་ལྔ་ནི་སྐུ་གསུང་ཐུགས་ཡོན་ཏན་ཕྲིན་ལས་ལྔ་དབྱེར་མི་ཕྱེད་པའི་སེམས་ཉིད་རྣམ་པར་དག་ཅིང་འོད་གསལ་བ་སྟེ་དེ་དག་དེ་ལྟར་ཡིན་པ་ལ་ཡིན་པར་ཤེས་པས་ཐམས་ཅད་སངས་རྒྱས་པའི་རང་བཞིན་རབ་ཏུ་ཤེས་པས་མཉམ་པར་བྱས་ལ། དེ་ལྟར་རིག་པའི་ཡུམ་གྱི་རྒྱུད་ཡེ་ཤེས་ཆེན་པོར་གསལ་བའི་ཚངས་ཐིག་གི་མཆོག་ནི་གསལ་གདབ་པར་བྱའོ། ། བཞི་པ་ཇི་ལྟར་བྲི་བ་ནི། ཡུམ་མཁའི་རང་བཞིན་གཞལ་ཡས་ཁང་གི་རྣམ་པར་གནས་པ་དེ་ཉིད་གསལ་བར་བྱེད་པ་སྟེ། དབུས་སུ་ལྟེ་བ་རྩིབས་དང་ལྡན་པ་ཡི་ངོ་བོ་ནང་རྩ་ལ་བྱའོ། རྩིབས་བཞི་པ་འཁོར་ལོ་མུ་ཁྱུད་དང་བཅས་པ། དེའི་ཕྱི་རོལ་གྱི་དབྱིབས་གྲུབ་ཆད་བཞི་དང་གྲུ་བཞི་པའི་རྣམ་པ་ཅན་གྱི།

བར་འཁྱམས་པདྨའི་སྒོ་ཁྱུད་ལྡན་པ་ལ་དེ་ལྟར་གསལ་བར་བྱའོ། ། ལྔ་པ་མཚན་མ་དགོད་པ་ནི། ལྷའི་གནས་དེར་སྙིགས་མ་དཀར་དམར་གྱི་ངོ་བོ་མཚོན་པ་སེན་ཟླུམ་ཙམ་གྱི་ཉི་ཟླ་ལ་སྲན་མའི་གུའུ་ཕྱེད་པ་ཙམ་འབྲུ་ཙམ་གྱི་པདྨའི་གདན་གྱི་སྟེང་དུ། ཤིན་དུ་དྭངས་མ་ཡུངས་འབྲུ་ཙམ་གྱི་ངོ་བོ་ཡི་གེ་ཧཱུྃ་དུ་གསལ་བ་ལས། རང་བཞིན་གཉིས་སུ་མེད་པའི་ཕྱག་རྒྱ་རྡོ་རྗེ་ཏིལ་འབྲུ་ཙམ་དུ་བྲི་བ་སྟེ་གསལ་གདབ་པོ། ། གཉིས་པ་མཆོད་པ་ནི། ཕྱག་རྒྱའི་གཡོན་ཕྱོགས་སུ་ཚོགས་དང་མཆོད་པས་བརྒྱན་པར་བྱ་བ་ཡང་ཁ་དོག་བསྒྱུར་བའི་གོས་བཅོས་བུའི་རྣམ་པ་དར་དང་རས་ནི་སྣ་ཚོགས་དང༌། དབུ་བརྒྱན་དང་མགུལ་རྒྱན་ལ་སོགས་པའི་རྒྱན་སྣ་ཚོགས་དང་དོ་ཤལ་དང་དྲ་ཕྱེད་ལ་སོགས་པའི་འཕྲེང་བ་སྣ་ཚོགས་དང་ཇ་དང་ཆང་ལ་སོགས་པའི་བཏུང་བ་སྣ་ཚོགས་དང་ཤ་དང་ཐུད་དང་ཕྲུམ་ལ་སོགས་པའི་བྲོ་བས་བསྐོར་ཞིང༌། ཤིན་ཏུ་སྙན་པའི་གླུ་དང་བསྟོད་པའི་ཚིག་དང་བཅས་པའི་སྐྱེ་བོའི་རྐང་པའི་བྲོ་དང་ལག་པའི་གར་དང་དུང་དང་ཆ་ལང་དང་པི་ཝཾ་དང་གླིང་བུ་དང་གདུགས་པ་དང་རྒྱལ་མཚན་ལ་སོགས་པའི་རོལ་མོ་ཡི། སྤྲིན་ཕུང་བསམ་གྱིས་མི་ཁྱབ་པའི་ཚོགས་ཀྱིས་རབ་ཏུ་མཆོད་ཅྀང་གཞན་ཡང་མཆོད་པའི་རྐྱེན་དུ་གྱུར་པའི་ཡུམ་དང་ཡིད་འཇོ་བར་བྱེད་པའི་དགའ་མ་དང་ན་ཚོད་གཞོན་ནུར་གྱུར་པའི་སེམས་མ་ཡིས། རོལ་པའི་དགའ་བ་བསྐྱེད་པ་དང་རེག་བྱའི་དགའ་བ་བསྐྱེད་པ་དང༌། མིག་གི་དགའ་བ་བསྐྱེད་པ་སྟེ་རྣམ་པ་གསུམ་པོ་ཇི་ལྟར་འདོད་པའི་ལས་བཞིན་མཆོད་པས་བརྒྱན་པར་བྱའོ། ། སྐབས་འདིའི་མཆོད་པའི་གཙོ་བོ་ནི། བདེ་བ་སྟེར་བར་བྱེད་པའི་ཡུམ་ཕྱི་ནང་གསང་བ་གསུམ་གྱི་ཡུལ་རྣམས་ཡིན་པར་བཞེད་དོ། ། གཉིས་པ་སྦྱིན་སྲེག་གི་ལས་ལ་གཉིས། ལས་བཞིའི་སྦྱིན་སྲེག་སྤྱིར་བསྟན་པ་དང༌། ཁྲོ་བོའི་སྦྱིན་སྲེག་བྱེ་བྲག་ཏུ་བཤད་པའོ། ། དང་པོ་ནི། ལས་བཞིའི་རིམ་པས་ཐུབ་གུང་གི་དབྱིབས་ཀྱང་ཟླུམ་པོ་ལ་སོགས་པ་དང་ཁ་དོག་ཀྱང་དཀར་པོ་ལ་སོགས་པ་སོ་སོའི་མཚན་ཉིད་ཚང་བ་དང་ལྡན་པར།

མེ་ལྷའི་རང་བཞིན་མཆོད་སྦྱིན་གསོལ་བའི་ཞལ་དུ་གྱུར་པའི་སྟོ་བར་འཇིག་རྟེན་ལས་འདས་པའི་མེ་ལྷ་བོས་ཏེ་སྤྱན་དྲངས་ལ་ཞོ་ཟན་དང་མར་ཁུ་ལ་སོགས་པ་བཟའ་བཏུང་བྲོ་བའི་ཚོགས་རྣམས་ཀྱིས་མཆོད་ཅིང༌། ཞི་བ་ལ་ཏིལ་རྒྱས་པ་ལ་རིན་པོ་ཆེ་ལ་སོགས་པ་ལས་བཞིའི་མཆོད་པ་སོ་སོའི་སྔགས་དང་ཏིང་ངེ་འཛིན་གྱིས་རབ་ཏུ་སྦྱིན་བར་བྱའོ། ། གཉིས་པ་ནི། ཞི་བའི་སྦྱིན་སྲེག་ཇི་ལྟ་བར་ཁྲོ་བོའི་དཀྱིལ་འཁོར་དུ་ཡང་ཐབ་དང་ལྷའི་མཚན་ཉིད་ལ་སོགས་པ་དེ་བཞིན་དུ་བྱས་ཏེ། ཏིང་ངེ་འཛིན་ལ་སོགས་པའི་གནད་ཤིན་ཏུ་ཕྲ་ཞིང་ཟབ་མོ་རྣམས་ལ་སྦྱངས་པ་ཡི་རྣལ་འབྱོར་པས། ལྷའི་དཀྱིལ་འཁོར་བསམ་ཡས་དག་ལའང་ཆོ་གའི་རིམ་པ་དེ་བཞིན་དུ་སྦྱིན་སྲེག་གིས་མཉེས་པར་བྱའོ། ། དེའང་ལྷ་གང་གིས་དཀྱིལ་འཁོར་ལ་ལས་གང་གིས་སྦྱིན་སྲེག་ཇི་ལྟར་བྱེད་པའི་ཚུལ་རྣམས་ནི་གནས་སྐབས་དང་སྦྱར་བའི་རང་གི་རིག་པས་ལེགས་པར་དཔག་པ་ཙམ་དུ་བྱའོ། ། གཉིས་པ་སྣང་ལ་རང་བཞིན་མེད་པའི་མཆོད་པ་འབུལ་བ་ལ་གཉིས། ཏིང་ངེ་འཛིན་ཡིད་ཀྱིས་མཆོད་པ་དང༌། གསང་བ་བདེ་བ་ཆེན་པོའི་མཆོད་པའོ། ། དང་པོ་ལ་གཉིས། ཀུན་རྫོབ་སྒྱུ་མའི་མཆོད་པ་དང༌། དེའི་རྫོགས་རིམ་དོན་དམ་པ་ཡེ་ཤེས་ཀྱི་མཆོད་པའོ། ། དང་པོ་ལ་གཉིས་ལས། དང་པོ་ཏེང་ངེ་འཛིན་གྱི་མཆོད་སྤྲིན་བཀོད་པ་ནི། དཀྱིལ་འཁོར་ལ་ཡིད་སྤྲུལ་གྱིས་ཇི་ལྟར་མཆོད་པའི་ཕྱག་རྒྱ་ཆེན་པོ་ནི། རང་གི་སེམས་ཀྱི་བཀོད་པའི་ཡིད་བཞིན་གྱི་ནོར་བུའི་སྤྲིན་ཕུང་འཁྲིགས་པའི་ཚོགས་ཀྱིས། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱི་ཞིང་ཁམས་རྣམ་པར་དག་པ། རྒྱན་སྟུག་པོ་བཀོད་པའི་ཞིང་ཁམས་ལྟ་བུར་བྷྲཱུཾ་གྱིས་གསལ་གདབ་བོ། ། དེའང་རྒྱན་དང་བཀོད་པའི་བྱེ་བྲག་བསམ་གྱིས་མི་ཁྱབ་ཅིང་མཉེན་པ་འཇམ་ཞིང་རེག་ན་བདེ་བ་ཡི། སྣ་ཚོགས་རིན་པོ་ཆེ་ཡིས་གཞི་ཁོད་སྙོམས་པ་ལས། རིན་པོ་ཆེ་སྣ་ཚོགས་ཀྱིས་མིག་མངས་རིས་སུ་མཛེས་པར་བྲིས་ཤིང་ལྷའི་ནོར་བུ་སྣ་ཚོགས་ཀྱི་ཚོམ་བུས་རབ་ཏུ་བརྒྱན་པས་ཕྱོགས་ཀུན་ཏུ་འཁྱིམ་བར་སྤྲས་པ་དང༌།

ཏྲཱཾ་ལས་འདོད་དགུ་ཀུན་འབྱུང་བའི་རིན་ཆེན་སྣ་བདུན་གྱི་ཕུང་པོ་འོད་ཟེར་གྱི་དྲ་བ་འབར་བའི་རི་བོ་ལྷུན་སྟུག་པ་དང༌། ཁཾ་ལས་མཚོ་དང་སྟེང་ཀ་ལ་སོགས་པ་ཁ་དོག་མཛེས་ཤིང་དབྱིབས་ལེགས་པའི་རྫིང་བུ་རོ་བྲོ་བའི་མཆོག་བསིལ་བ་ལ་སོགས་པའི་ཡན་ལག་བརྒྱད་ལྡན་གྱི་ཆུས་ཡོངས་སུ་གང་བ་མེ་ཏོག་གིས་ཁེབས་ཤིང་བྱ་སྐད་སྙན་པར་སྒྲོགས་པའོ། ། བྷྲཱུཾ་ལས་རིན་ཆེན་གྱི་ཁང་པ་དབྱིབས་དང་ཁ་དོག་དང་བཀོད་པའི་བྱེ་བྲག་སྣ་ཚོགས་པས་བརྒྱན་པ་རབ་ཏུ་མང་པོ་དང༌། ཨཾ་ལས་སྐྱེད་མོས་ཚལ་གྱི་གཞིར་རིན་པོ་ཆེའི་རྒྱན་ཕྲེང་དང་ལྷའི་དཔག་བསམ་གྱི་ཤིང་ལྗོན་པའི་ཚལ་གོས་དང་ནོར་བུ་སྣ་ཚོགས་ཀྱིས་དྲ་བས་དཔྱངས་པ་དང༌། ཧྲིཿལས་སྒྲ་སྐད་ཐམས་ཅད་གླུ་དབྱངས་སྙན་པ་དང་བསྟོད་པ་དང་ཤེས་པ་བརྗོད་པ་ལ་སོགས་པའི་ཚིགས་སུ་བཅད་པའི་སྒྲ་རང་བྱུང་བ་དང༌། ཨཾ་ལས་གོས་ཀྱི་རྣམ་པ་དང་མཆོད་པའི་ཡོ་བྱད་བླ་བྲེ་དང་རྒྱལ་མཚན་དང་སྟོད་གཡོགས་ལ་སོགས་པའི་ན་བཟའ་སྣ་ཚོགས་དང་རིན་པོ་ཆེའི་གདུགས་དང༌། ཏྲཱཾ་ལས་དབུ་རྒྱན་དང་མགུལ་རྒྱན་དང་དོ་ཤལ་དང་དཔུང་རྒྱན་དང་སེ་མོ་དོ་ལ་སོགས་པ་རྒྱན་གྱི་བྱེ་བྲག་བསམ་གྱིས་མི་ཁྱབ་པ་དང༌། ཨོལས་རོ་མཆོག་བརྒྱ་དང་ལྡན་པའི་བཟའ་བ་སྣ་ཚོགས་དང་བདུད་རྩིའི་བཏུང་བའི་མཆོག་རྣམས་དང༌། ཧཱུཾ་ལས་སེམས་ཅན་ཐམས་ཅད་ཀྱི་ལུས་དང་རང་རང་ལ་ཇི་ལྟར་འོས་པ་གོས་དང་རྒྱན་ལ་སོགས་པས་མཛེས་པར་བརྒྱན་པ་ཡི། ལྷ་དང་ལྷ་མོ་རྡུལ་ཕྲ་བ་སྙེད་ཀྱི་གྲངས་དང་མཉམ་པ་ཐམས་ཅད་ཀྱིས། རྐང་པའི་བྲོ་དང་ལག་པའི་གར་དང་རོལ་མོའི་གླུ་དབྱངས་ལ་སོགས་པ་བསམ་ཡས་ཀྱིས་མཉེས་པར་བྱེད་པའོ། ། དེ་ལྟ་བུའི་མཆོད་པའི་སྤྲིན་གྱིས་ཕྱོགས་བཅུའི་ནམ་མཁའི་ཁམས་ཇི་སྙེད་པ་ཐམས་ཅད་ཡོངས་སུ་བཀང་ནས། འཁོར་བ་དང་མྱ་ངན་ལས་འདས་པའི་དབྱིངས་ཀྱིས་བསྡུས་པ་གཞི་ལམ་འབྲས་བུའི་དཀྱིལ་འཁོར་དུ་གྱུར་ཏོ་ཅོག་ཀུན་ལ་མཆོད་སྤྲིན་དེ་དག་གིས་རེ་རེ་ཞིང་རྒྱས་པར་འབུལ་བའོ།

། གཉིས་པ་ཚུལ་ཇི་ལྟར་འབུལ་བ་ནི། སྐལ་ལྡན་རྣལ་འབྱོར་པའི་ཏིང་ངེ་འཛིན་གསལ་བའི་ཁྱད་པར་གྱིས། རིམ་གྱིས་སམ་ཡང་ན་ཅིག་ཅར་དུ། རྒྱ་ཆེ་བ་ཆོས་ཀྱི་དབྱིངས་དང་མཉམ་པར་སྦྱོར་ཞིང་འབུལ་ལོ། ། གཉིས་པ་དེའི་རྫོགས་རིམ་དོན་དམ་ཡེ་ཤེས་ཀྱི་མཆོད་པ་ནི། ཏིང་ངེ་འཛིན་གྱི་མཆོད་པ་ལ་དངོས་ཞེན་སྤང་བའི་ཕྱིར་མཆོད་སྤྲིན་དེ་དག་ཀྱང་རང་གི་སེམས་ཙམ་ལས་གང་དུའང་གྲུབ་པ་མེད་ལ། སེམས་དེ་ཡང་ནམ་མཁའ་ལྟ་བུའི་རང་བཞིན་གང་ལའང་མི་གནས་ཤིང་སྤྲོས་པའི་མཐའ་ཐམས་ཅད་དང་བྲལ་བའི་ངང་ལ་མཆོད་བྱ་མཆོད་བྱེད་མཆོད་པ་གསུམ་ཀའི་ངོ་བོ་མ་གྲུབ་པའི་ཚུལ་གྱིས་མཆོད་པའི་ཕྱག་རྒྱ་ཆེན་པོར་བསྒོམ་མོ། ། གཉིས་པ་གསང་བ་ཆེན་པོའི་མཆོད་པ་ལ་གཉིས། ཐབས་བདེ་བ་ཆེན་པོའི་མཆོད་པ་དང༌། ཤེས་རབ་མཐའ་གཉིས་ལ་མི་གནས་པའི་མཆོད་པའོ། ། དང་པོ་ལ་གཉིས། མཆོད་པ་དངོས་དང༌། དེའི་ཕན་ཡོན་བསྟན་པའོ། ། དང་པོ་ནི། ལས་ཀྱི་ཕྱག་རྒྱ་ཤེས་རབ་དང་ཏིང་ངེ་འཛིན་གསལ་བར་ལྡན་མའམ་དེ་དང་མི་ལྡན་ན་རྣལ་འབྱོར་པས་ལྷར་བསྐྱེད་ཅིང་འཁའ་གསང་བྱིན་གྱིས་བརླབ་པ་ལ་སོགས་པའི་ཚོགས་བྱིན་གྱིས་བརླབས་ལ། པདྨའི་རྩེར་ཡུངས་འབྲུ་ཙམ་གྱི་དྭངས་མ་དཀར་དམར་དཀྱིལ་འཁོར་དུ་བསྐྱེད་དེ། སྟོང་གསུམ་གྱི་འཇིག་རྟེན་ཐམས་ཅད་འཕགས་པའི་རྫུ་འཕྲུལ་གྱིས་ཡུངས་འབྲུར་གཞུགས་པའི་ཚུལ་དུ། དབྱིངས་ནས་རྒྱལ་བའི་དཀྱིལ་འཁོར་དཔག་ཏུ་མེད་པ་པདྨའི་ཁྱམས་སུ་སྤྱན་དྲངས་ཤིང་བསྟིམ་ལ་སྦྱོར་བའི་བརྡས་བསྐུལ་ཏེ་རོལ་པའི་བདེ་བས་མཆོད་པར་བྱའོ། ། དེའི་དཀྱིལ་འཁོར་གྱི་ལྷ་རྣམས་མཉེས་ནས་དངོས་གྲུབ་ཆེན་པོ་བསམ་གྱིས་མི་ཁྱབ་པའི་དམ་ཚིག་མཆོག་གི་གོང་འཕང་ཐོབ་པར་བསམ་མོ། ། གཉིས་པ་དེའི་ཕན་ཡོན་ལ་གཉིས། གནས་སྐབས་དང༌། མཐར་ཐུག་གོ ། དང་པོ་ལ་གཉིས་ལས་སངས་རྒྱས་ཐམས་ཅད་མཉེས་པ་ནི་བདེ་བའི་བདག་ཉིད་ཆེན་པོ་དེ་ཡིས་ཡུམ་ནམ་མཁའི་དཀྱིལ་འཁོར་ལ་མཆོད་པ་ཡིས། ཕྱོགས་བཅུ་དུས་བཞིའི་སངས་རྒྱས་ཀྱི་དཀྱིལ་འཁོར་མ་ལུས་པ་ཐམས་ཅད་མཉེས་པར་འགྱུར་རོ།

། ཡང་བདག་ཉིད་ཆེན་པོ་རང་རིག་པའི་ཡེ་ཤེས་ལ་རོལ་པའི་བདེ་བས་མཆོད་པ་ཡིས་ཁམས་དང་སྐྱེ་མཆེད་ཡེ་ནས་སངས་རྒྱས་པའི་དཀྱིལ་འཁོར་བཞི་བཅུ་རྩ་གཉིས་ལ་སོགས་པའི་ལྷ་རྣམས་གཉེས་པར་འགྱུར་རོ། ། ཡང་ཡབ་ཀྱི་ཡུམ་ཡུམ་གྱིས་ཡབ་ལ་བདག་ཉིད་ཆེན་པོའི་མཆོད་རྫས་དེས་མཆོད་པས་ཐབས་དང་ཤེས་རབ་ཀྱི་ལྷ་རྣམས་མཉེས་པར་འགྱུར་བ་སྟེ་ཕྱི་ནང་གསང་བ་གསུམ་དུ་ཤེས་པར་བྱའོ། ། གཉིས་པ་འགྲོ་བ་ཐམས་ཅད་ཚིམ་པ་ནི། དེ་ལྟར་བདེ་བའི་རོལ་པས་ལུས་སྣང་བའི་གྲོང་ཁྱེར་འདོད་པའི་སྲིད་པ་ངག་ཕྱེད་སྣང་གི་གྲོང་ཁྱེར་གཟུགས་ཀྱི་སྲིད་པ་ཡིད་མི་སྣང་བའི་གྲོང་ཁྱེར་གཟུགས་མེད་པའི་སྲིད་པ་གསུམ་གྱིས་བསྡུས་པའི་ཚོར་བ་དང་རྟོག་ཚོགས་ཀྱི་འགྲོ་བ་ཐམས་ཅད་ལ། ཡེ་ཤེས་ཆེན་པོའི་དགའ་བ་བཞི་དང་གཉིས་སུ་མེད་པའི་ཆོས་ཉིད་བཞི་དང་སྤྲོས་པ་དང་བྲལ་བའི་འོད་གསལ་ཆེན་པོས་ཁྱབ་པར་འགྱུར་རོ། ། གཉིས་པ་མཐར་ཐུག་གི་འབྲས་བུ་སངས་རྒྱས་ཐོབ་པ་ནི། སྒྱུ་འཕྲུལ་དྲྭ་བ་ཐབས་དང་ཤེས་རབ་གཉིས་སུ་མེད་པའི་ཏིང་ངེ་འཛིན་བརྟན་པ་ཡིས། དེའི་འབྲས་བུ་ཕྱོགས་བཅུ་དུས་བཞིན་གཤེགས་པ་ཡི། སངས་རྒྱས་ཀྱི་དཀྱིལ་འཁོར་མ་ལུས་པ་གཉེས་ཤིང༌། ཁམས་གསུམ་གྱི་འགྲོ་བ་རྣམས་ལ་ཐུགས་རྗེས་གཟིགས་པའི་ཡེ་ཤེས་དམ་པ་མངོན་དུ་འགྱུར་རོ། ། ཡང་ན་སངས་རྒྱས་ཐམས་ཅད་ཀྱི་དཀྱིལ་འཁོར་ཕུང་པོ་ཁམས་དང་སྐྱེ་མཆེད་ལྷར་གསལ་བ་མཐར་ཐུག་པ་དང་སྒོ་གསུམ་སྐུ་གསུང་ཐུགས་ཀྱི་ངོ་བོར་མངོན་དུ་གྱུར་པ་ཞེས་བྱའོ། ། གཉིས་པ་ཤེས་རབ་མཐའ་གཉིས་ལ་མི་གནས་པའི་མཆོད་པ་ནི། དེ་ལྟར་ཡབ་ཡུམ་གཉིས་སུ་མེད་པར་སྙོམས་པར་ཞུགས་པས་ཉོན་མོངས་པའི་འཛིན་ཞེན་དང༌། ཐ་མལ་གྱི་རྣམ་རྟོགས་རང་སར་དག་པར་བྱ་བའི་ཕྱིར་རང་དང་ཡུམ་གྱི་ལུས་དང་ངག་དང་སེམས་དང་བདེ་བས་མཚོན་པའི་ཕྱི་ནང་གི་ཆོས་ཐམས་ཅད་ཀྱི་རང་བཞིན། གཟུང་བའི་ཡུལ་གང་ནའང་མི་གནས་ཤིང་འཛིན་པའི་སེམས་གང་དུའང་མི་དམིགས་ཏེ།

མེད་བཞིན་དུ་སྣང་བ་མིག་ཡོར་ལྟ་བུའི་ཚུལ་དུ་གཉིས་སུ་མེད་པར་སྦྱོར་བ་ཡིས། དབྱིངས་སྐྱེ་བ་མེད་པའི་ནམ་མཁའ་ལ་ནི་སེམས་ཉིད་འགག་པ་མེད་པའི་ཡེ་ཤེས་ནམ་མཁའ་བསྒོམ་ཞིང་དབྱེར་མེད་པའི་ཆོས་ཉིད་དོན་གྱི་ངོ་བོར་མཉམ་པར་བཞག་ཅིང་རོལ་པར་བྱའོ། ། གསུམ་པ་འཇུག་ཅིང་དབང་བསྐུར་བའི་ཚུལ་ལ་གཉིས། འཇུག་པ་དང༌། དབང་བསྐུར་བའོ། ། དང་པོ་ལ་གཉིས་ལས། སློབ་དཔོན་བདག་ཉིད་འཇུག་པ་ནི་དེ་བཞིན་ཉིད་ཀྱི་ཏིང་ངེ་འཛིན་བསྒོམ་པ་ནས་བཟུང་སྟེ་ཆོ་གའི་སྔོན་དུ་བྱ་དགོས་པ་ཀུན་བྱས་ནས་ཚོགས་དང་རྣལ་འབྱོར་གྱི་དབང་ཕྱུག་རྡོ་རྗེ་སློབ་དཔོན་ཉིད་ཏིང་ངེ་འཛིན་གྱི་རིག་པས་དཀྱིལ་འཁོར་ལ་སྔོན་དུ་འཇུག་པར་བྱའོ། ། སློབ་མ་འཇུག་པ་ནི་སློབ་དཔོན་ཞུགས་པ་དེ་ནས་སློབ་མ་རྣམས་འཇུག་པའི་ཆོས་བཅུ་བདུན་གྱིས་དཀྱིལ་འཁོར་དུ་གཞུག་པར་བྱའོ། ། གཉིས་པ་དབང་བསྐུར་བ་ལ་གཉིས། ། ཡོན་དབུལ་བ་དང་བློས་རིམ་པ་དང་སྦྱར་ནས་དབང་བསྐུར་བ་དངོས་སོ། ། དང་པོ་ལ་གཉིས་ལས། དང་པོ་ཡོན་འབུལ་བ་དངོས་ནི། འཇུག་པའི་ཆོས་རྣམས་སྔོན་དུ་སོང་བ་དེ་ནས་རིགས་ཀྱི་བུ་སྐལ་བ་མཆོག་དང་ལྡན་པ་དེས་བླ་མ་ལ་རྒྱལ་སྲིད་ཡུམ་འཁོར་དང་བཅས་པ་དང་ནི་རང་གི་ལུས་དང༌། བུ་དང་ཆུང་མ་དང་ནོར་གྱི་དབྱིག་གསེར་དངུལ་ལ་སོགས་པའི་རིན་པོ་ཆེ་སྣ་ཚོགས་ཏེ། དེ་རྣམས་ཀྱི་གཉིས་གཉིས་ཡོད་ན་རབ་ཏུ་གཅེས་ཤོས་དེ་དང་མདོར་ན་རང་གིས་ཡིད་ལ་འཐད་པའི་དངོས་པོ་རྣམས་དབུལ་ལོ། ། གཉིས་པ་ཕན་ཡོན་ནི་རྣལ་འབྱོར་གྱི་དབང་ཕྱུག་རྡོ་རྗེ་སློབ་དཔོན་ལ་འདོད་པའི་ལོངས་སྤྱོད་རྣམ་པ་ལྔས་མཆོད་ན། ཕྱོགས་བཅུ་དུས་བཞིའི་སངས་རྒྱས་ཀྱི་དཀྱིལ་འཁོར་ཐམས་ཅད་མཆོད་པ་ཡིན་ན། ཉེ་བའི་དཀྱིལ་འཁོར་ཡི་དམ་གྱི་ལྷ་མཆོད་པ་ལྟ་སྨོས་ཀྱང་ཅི་དགོས། དེས་དམ་ཚིག་དང་སྡོམ་པ་ཉམས་པའི་ཉེས་པ་ཐམས་ཅད་དག་པར་འགྱུར་བ་ཁོ་ནའོ། ། གཉིས་པ་བློའི་རིམ་པ་དང་སྦྱར་ནས་དབང་བསྐུར་བ་དངོས་ནི།

དད་པ་དང་བརྩོན་པའི་བརྟུལ་ཞུགས་པ་རབ་ཏུ་རྟོགས་པའི་སྐལ་བ་ཡོད་པར་ཤེས་ན། དེ་ལ་ཕན་པའི་དབང་བཅུ་དང་ནུས་པའི་དབང་ལྔའོ། ། རིམ་པ་བཞིན་དུ་སྦྱིན་པའམ་པར་བྱ་ཞིང༌། སློབ་དཔོན་གྱིས་ལྷག་པའི་སྙིང་རྗེས་སློབ་མའི་རྒྱུད་ཆུད་མ་ཟོས་པར་གཟུང་བར་བྱའོ། ། གལ་ཏེ་སྐལ་བ་མེད་ན་མི་སྦྱིན་པའི་ཕན་དབང་ཙམ་བསྐུར་གྱིས་ནུས་དབང་མི་སྦྱིན་ཏེ་ཉེས་པ་ཆེན་པོར་འགྱུར་བའི་ཕྱིར་རོ། གཉིས་པ་ཡབ་ཀྱི་དཀྱིལ་འཁོར་དུ་དབང་བསྐུར་བ་ནི། ཡུམ་གྱི་དཀྱིལ་འཁོར་དུ་གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་དེ་ལས་གཞན་པའི་ཚུལ་ཡབ་ཀྱི་རྡོ་རྗེའི་རྩེ་ལས་དབང་བླང་བར་བསྟན་པ་ནི། ཡང་ན་ཡབ་ཀྱི་ཐལ་མོ་མཉམ་བཞག་གི་ཚུལ་གྱིས་རབ་ཏུ་བསྣོལ་ནས། ལྷའི་སྐུ་ཕྱག་རྒྱ་ཆེན་པོའི་རང་བཞིན་དུ་གསལ་ཏེ་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱོར་བའི་དཔངས་སུ་ནི། གུ་ཡ་བཛྲ་གྱི་དཀྱིལ་འཁོར་མཛུབ་གང་བའི་ཚད་དུ་ཡང༌། བདེ་བའི་ཐབས་ལ་མཁས་པས་དབང་བསྐུར་བའི་ཆོ་ག་ཇི་བཞིན་དུ་དྭངས་མས་བུ་ལ་དབང་བསྐུར་བར་བྱའོ། །

གཉིས་པ་དམན་པ་རྡུལ་མཚོན་གྱི་དཀྱིལ་འཁོར་དུ་དབང་བསྐུར་ཚུལ་ལ་གསུམ། དཀྱིལ་འཁོར་བྲི་བ། སྒྲུབ་པ། བསྒྲུབ་པའི་འབྲས་བུའོ། ། དང་པོ་ལ་གསུམ། དཀྱིལ་འཁོར་ཆུང་ངུ༌། འབྲིང༌། ཆེན་པོ་བྲི་བའི་ཆོ་གའོ། ། དང་པོ་ལ་གཉིས་ལས། དང་པོ་སའི་ཆོ་ག་ནི་རབ་མཆོག་གི་དཀྱིལ་འཁོར་དུ་དབང་བསྐུར་བ་ལས་ཚུལ་གཞན། ཡང་ན་ས་གཞི་སའི་ཆོ་གས་རབ་ཏུ་མཉམ་པ་ལ་བྲིའོ། ། དེའང་སྔར་མ་དག་པའི་ས་གཞི་ཕྱིས་དག་པར་བྱེད་པ་མ་ཡིན་ཏེ་ཡེ་ནས་ས་སྦྱངས་ཟིན་པས་ཕྱིས་གསལ་འདེབས་པའི་ཚུལ་གྱིས་སྦྱོང་བ་ཡིན་ནོ། ། གཉིས་པ་བྲི་བ་དངོས་ནི། གཟུགས་བརྙན་གྱི་དཀྱིལ་འཁོར་ཆུང་ངུའི་ཆུང་ངུ་ཁྲུ་གང་གི་ཚད་དུ་བྱའོ། ཆུང་ངུའི་འབྲིང་ཡང་ན་ལུས་གང་གི་ཚད་དུ་སྟེ་འདམ་གང་ངོ༌། ། ཆུང་ངུའི་ཆེན་པོ་ཡང་ན་ལུས་ནི་གསུམ་གྱི་ཚད་ཙམ་ལ། མི་རུས་ལ་སོགས་པའི་ཕུར་བུ་ནི་དཀྱིལ་འཁོར་གྱི་དབུས་སུ་འགྱིང་ཕུར་སོར་བཞི་ལ་སོགས་པ་དང་ཆ་དབྱེ་བའི་དོན་དུ་རས་བལ་ལམ་པདྨའི་རྒྱུས་པའམ་དུར་ཁྲོད་ཀྱི་སྐྲ་ལ་སོགས་པའི་སྲད་བུ་ཁྲུན་དུ་དཀྱིལ་འཁོར་ཉིས་འགྱུར་ཡོད་པ་དང་རིགས་ཐ་དད་པ་མཚོན་པའི་དོན་དུ་ཁ་དོག་མ་འདྲེས་པའི་ཚོན་གྱི་ཕྱེ་མ་ལྔ་ལ་སོགས་པ་དང༌། ལས་སྒྲུབ་པའི་དོན་དུ་གོས་དང་རྒྱན་བཟང་པོའི་མཛེས་པའི་ཡིད་དུ་འོང་བའི་གྲོགས་ལས་ཀྱི་ཕྱག་རྒྱ་ལོ་བཅུ་དྲུག་ལོན་པའོ། ། སྲད་བུའི་སྣ་ནས་གྲོགས་དེས་བཟུང་ལ་ཡེ་ཤེས་དང་ལས་ཀྱི་ཐིག་གཉིས་གདབ་པའི་ཆོ་ག་ཕུན་སུམ་ཚོགས་པ། དཀྱིལ་འཁོར་གྱི་ལས་ལ་མཁས་པར་ལྡན་པ་ཆེན་པོ་རྡོ་རྗེ་སློབ་དཔོན་གྱིས་ལུས་སེམས་མ་ཡེངས་པར་རབ་ཏུ་བསྒྲིམས་ཏེ་བྱའོ། ། གཉིས་པ་འབྲིང་ལ་འབྲིང་གི་ཆུང་ངུ་ཡང་ན་ཁྲུ་ནི་བཅུ་དྲུག་པ་དང༌། འབྲིང་གི་འབྲིང་ཁྲུ་ཉི་ཤུ་པའི་འབྲིང་གི་ཆེན་པོ་ཁྲུ་ཉི་ཤུ་རྩ་ལྔར་བྱའོ། ། དེ་ལ་སྔ་མ་བཞིན་ཐིག་གདབ་པར་བྱ་སྟེ་ཐིག་ཚོན་ལ་རིགས་ཀྱི་དཀྱིལ་འཁོར་རྣམ་པ་ལྔ་པོ་རྣམས་བསྒོམ་ཞིང་ཞུ་བ་ལས་བྱུང་བའི་ཡེ་ཤེས་ལྔའི་ཐིག་ཚོན་དུ་བསམ་ཏེ་ཐིག་གདབ་ཅིང་ཚོན་བཀྱེ་ནས་ལྷའི་གནས་སོ་སོར་སྐུ་ཙག་ལི་སོགས་དང་གསུང་ཡིག་འབྲུ་དང་ཐུགས་ཕྱག་མཚན་རྡོ་རྗེ་ལ་སོགས་པའི་མཚན་མ་དང་ལྡན་པའི་གཟུགས་ཀྱང་ལྷ་སོ་སོར་གནས་སུ་དགོད་པར་བྱའོ།

། གསུམ་པ་ཆེན་པོ་ལ། ཆེན་པོའི་ཆུང་ངུ་ཡང་ན་རྒྱང་གྲགས་གཅིག་གམ་ཆེན་པོའི་འབྲིང་དཔག་ཚད་དམ། ཆེན་པོའི་ཆེན་པོ་ནམ་མཁའ་དབྱིངས་ནི་བསམ་ཡས་པར་ཏིང་ངེ་འཛིན་གྱིས་དཀྱིལ་འཁོར་དངོས་སུ་སྤྲུལ་པའམ་སངས་རྒྱས་ཀྱི་དཀྱིལ་འཁོར་རིགས་སྣ་ཚོགས་པ་བསྒོམ་ཏེ་དབང་བསྐུར་བའོ། སེམས་ཅན་གྱི་རྒྱུད་ལ་སྐུ་ལྔ་ཡེ་ཤེས་ལྔའི་རང་ཡེ་གདོད་མ་ནས་གནས་ཀྱང་མ་རིག་པས་བསྒྲིབས་ནས་མ་མཐོང་བའི་རྨོངས་པ་རྣམས་ལ་བསྟན་པའི་ཕྱིར་ཚོན་གྱི་ཁ་དོག་ཀྱང་དཀར་པོ་ལྟ་བུ་རེ་རེ་ལའང་དཀར་སེར་དཀར་དམར་དཀར་ལྗང་དཀར་སྔོན་དཀར་པོ་ཉིད་དང་ལྔར་ཕྱེ་བ་བཞིན་དུ་གཞན་བཞི་ལ་ཕྱེ་བས་ཉི་ཤུ་རྩ་ལྔའམ། ཡང་ན་དཀར་སེར་དམར་ལྗང་མཐིང་ག་ལྔ་ཡི་ཚོན་གྱིས་བྲི་བར་བྱ། ཇི་ལྟར་བྲི་བ་ནི་མཐོང་བ་བརྒྱུད་པའི་ལག་ལེན་རྣམ་པར་བཞག་པས་རྒྱས་འབྲིང་བསྡུས་པ་ལ་སོགས་པའི་རྣམ་བཞག་ནི་སྐབས་འདིར་འདུལ་བའི་ཆོ་ག་སྟེ་དེའི་ལུགས་བཞིན་དུ་དགྱེའོ། ། དེའང་གཟུགས་བརྙན་གྱི་དཀྱིལ་འཁོར་རྒྱས་འབྲིང་བསྡུས་པ་གསུམ་ནི་གང་ཟག་གི་བློ་དང་འབྱོར་བས་ཕྱེ་བ་སྟེ་འཁོར་ལོས་བསྒྱུར་བ་སོགས་ལ་དཔག་ཚད་ལ་སོགས་པ་ཡིན་ཞིང༌། ཕལ་པའི་འབྱོར་པ་མཆོག་ལ་འབྲིང་པོ་དང༌། གཞན་ལ་ཆུང་ངུ་གསུངས་ཤིང་ཆེན་པོའི་ཆེན་པོ་ནི་སློབ་མ་མཆོག་ལ་འཕགས་པའི་བླ་མས་དབང་བསྐུར་པའི་བློ་ཡི་རིམ་པས་ཆེ་བ་ཡིན་ནོ། ། གཞུང་གསུམ་པོའང་མ་འཁྲུགས་པར་བཤད་དོ། ། ཆུང་ངུའི་སྐབས་སུ་ཐིག་གི་རིམ་པ་གསུངས་ཤིང༌། འབྲིང་གི་སྐབས་སུ་ཐིག་ཚོན་བྱིན་གྱིས་བརླབས་ཏེ་བྲི་བ་ལ་མཚན་མ་དགོད་ཐབས་གསུངས་ལ། རྒྱས་པའི་སྐབས་སུ་ཚོན་དགྱེ་བའི་རིམ་པས་བྲི་ཐབས་རྫོགས་པར་གསུངས་པ་ཡིན་ནོ། གཉིས་པ་དཀྱིལ་འཁོར་བསྒྲུབ་པ་ལ་གསུམ། དཀྱིལ་འཁོར་བསྐྱེད་པ། སྤྱན་དྲངས་པ། གཉིས་སུ་མེད་པར་བསྟིམ་པའོ། ། དང་པོ་ནི། སེམས་བསྐྱེད་པ་དང་དེ་བཞིན་ཉིད་ལ་སོགས་པའི་ཏིང་ངེ་འཛིན་གྱི་རོལ་མོ་མཐའ་ཡས་པའི་མཆོག་ནམ་མཁའི་དབྱིངས་ཀྱི་མཐས་གཏུག་པའི་དཀྱིལ་འཁོར་བསྐྱེད་པའི་ནང་དུ།

ལྷ་སོ་སོའི་གནས་སུ་རང་རང་གི་ཡི་གེ་ཋ་ལ་སོགས་པའམ་ཚོན་གྱི་ཐིག་ལེ་སྐུ་མདོག་དང་མཐུན་པའི་གདན་ནམ་ཧཱུཾ་དང་མུཾ་ལ་སོགས་པ་སྙིང་པོའམ་རྡོ་རྗེ་དང་འཁོར་ལོ་ལ་སོགས་པ་ཕྱག་རྒྱའམ་གང་ཡང་རུང་བ་ལས་ལྷ་སོ་སོའི་སྐུ་གསུང་ཐུགས་ཡོངས་སུ་རྫོགས་པ་དང་ལྡན་པར་བསྐྱེད་པ་ནི་རྡུལ་ཚོན་གྱི་དཀྱིལ་འཁོར་ཏིང་ངེ་འཛིན་ཡེ་ཤེས་ཀྱི་དཀྱིལ་འཁོར་དུ་བྱིན་གྱིས་བརླབས་པ་སྟེ་དེའི་དངོས་གྲུབ་ཡ་མཚན་པ་གནས་སྐབས་ཐུན་མོང་གི་ལས་བཞི་དང་རྨད་པོ་ཆེ་མཐར་ཐུག་ལྷའི་དཀྱིལ་འཁོར་འགྲུབ་པར་འགྱུར་བ་ནི་སངས་རྒྱས་ཀུན་གྱི་དམ་ཚིག་ཆེན་པོ་སྟེ། ས་དང་ཤིང་ལ་སོགས་པ་ལས་སྐུ་གསུང་ཐུགས་ཀྱི་ཕྱག་རྒྱར་བྱས་པ་ཡང༌། གདུལ་བྱའི་སྐལ་བ་དང་མཐུན་པར་རྣམ་པར་གྲོལ་བའི་རིམ་པ་བྱང་ཆུབ་གསུམ་སོ་སོར་ཐོབ་པར་འགྱུར་ན། རྣམ་པར་དག་པའི་ཡེ་ཤེས་ཏེ་ཏིང་ངེ་འཛིན་གྱིས་སྦྱངས་པས། སེམས་གྱི་རང་བཞིན་ཡེ་ནས་འོད་གསལ་བ་ལ་སངས་རྒྱས་འགྲུབ་པ་སྨོས་ཅི་དགོས་ཏེ་སེམས་འདི་ཉིད་གདོད་ནས་སངས་རྒྱས་ཡིན་པ་ལ་གསལ་བཏབ་པ་ཙམ་གྱིས་འགྲུབ་པའི་ཕྱིར་རོ། གཉིས་པ་སྤྱན་དྲངས་པ་ནི། ཕྱོགས་བཅུ་དུས་བཞིའི་དཀྱིལ་འཁོར་ཀུན་གྱི་བདག་ཉིད་ཆེ་སྟེ་གཤིས་ཀྱི་གནས་ལུགས། གང་དུའང་མི་དམིགས་ཤིང་སྤྲོས་པ་ཐམས་ཅད་དང་བྲལ་བ་ནི་ཐུགས་ཀྱི་དཀྱིལ་འཁོར་ཆོས་སྐུའི་ངང་ལས། ཡེ་ཤེས་པའི་དཀྱིལ་འཁོར་ཇི་ལྟར་འདོད་པ་ཐམས་ཅད་སྤྱན་དྲང་ངོ༌། གཉིས་པ་གཉིས་སུ་མེད་པར་བསྟིམ་པ་ནི། བསྐྱེད་པ་ཏིང་ངེ་འཛིན་གྱི་དཀྱིལ་འཁོར་དང་གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་གཉིས་པོ་དེ་རང་སྣང་གི་ངོ་བོ་དབྱེར་མེད་དུ་གནས་ཏེ་རང་བཞིན་དམ་ཚིག་གི་དཀྱིལ་འཁོར་ལ། བསྐྱེད་པ་ཡེ་ཤེས་སེམས་དཔའི་དཀྱིལ་འཁོར་སྤྱན་དྲངས་པ་དེ་ཉིད་འཇུག་ཅིང་བསྟིམ་པའི་མཚན་ཉིད་ཀྱིས་དེ་གཉིས་ཆུ་ལ་ཆུ་བཞག་པ་བཞིན་དུ་མཉམ་པར་སྦྱོར་བས། ཕྱོགས་བཅུ་དུས་བཞི་ཀུན་ནས་འགྲོ་བའི་དོན་ལ་གཤེགས་པ་ཡི།

སངས་རྒྱས་ཐམས་ཅད་ཀྱི་སྔོན་གྱི་སྨོན་ལམ་གྱིས་བསྙེན་པར་མཛད་པའི་འབྲས་བུ་ཕྲིན་ལས་ཀྱི་དཀྱིལ་འཁོར་དེ་ཉིད་ཐུགས་རྗེས་བྱོན་ནས་དམ་ཚིག་པའི་དཀྱིལ་འཁོར་ལ་རབ་ཏུ་རྫོགས་པར་འཇུག་ཅིང་ཉེ་བའི་སྲས་སུ་དགོངས་པར་གྱུར་པའི་ཕྱིར་སྤྱན་དྲངས་ཏེ་བསྟིམ་པ་ནི་དམ་ཚིག་གི་མཆོག་ཡིན་ནོ། ། གསུམ་པ་དཀྱིལ་འཁོར་སྒྲུབ་པའི་འབྲས་བུ་ལ་གསུམ། དངོས་གྲུབ་སེམས་ལས་བྱུང་བའི་འཐད་པ་དགོད་པ། དེ་ཉིད་ཇི་ལྟར་བསྒྲུབ་པའི་ཐབས་བསྟན་པ། ཐབས་དེས་གྲུབ་པའི་འབྲས་བུ་བརྗོད་པའོ། ། དང་པོ་ལ་གསུམ་ལས། དང་པོ་དཔེ་ནི་ལྷའི་དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་རིན་པོ་ཆེ་དང་གཞན་ཡང་ཕྱི་རོལ་གྱི་དངོས་པོར་སྣང་བ་ལས་འདོད་དགུ་འབྱུང་བ་ཀུན་ལ་ཡ་མཚན་དང་ཡོན་ཏན་སོ་སོར་སྣང་ཡང༌། དེ་དག་སེམས་ལ་མ་ལྟོས་པར་ཕྱི་རོལ་ན་བདེན་པའི་རྫས་གང་ཡང་ཡོད་པ་མ་ཡིན་ཏེ། རང་གི་སེམས་ཀུན་གཞི་ལ་གནས་པའི་བསོད་ནམས་ཀྱི་རྣམ་པར་སྨིན་པའི་འབྲས་བུ་བརྟན་པ་ཉིད་ཀྱི་སྣང་བ་དེར་སྨིན་ཅིང་རྐྱེན་དེ་དག་དང་འཕྲད་ནས་འདོད་དགུ་འབྱུང་བར་སྣང་བ་ཡིན་ནོ། ། གཉིས་པ་དོན་ནི་དེ་བཞིན་དུ་སེམས་ཉིད་དོན་གྱི་གནས་ལུགས་ལ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དཀྱིལ་འཁོར་ངོ་མཚར་བའི་ཆོ་འཕྲུལ་ཡ་མཚན་རྨད་ཀྱི་ཆོས་དང་གནས་སྐབས་ཀྱི་དངོས་གྲུབ་ཕྲིན་ལས་བཞི་ལ་སོགས་པ་ཐོབ་པ་རྣམས་ཀྱང༌། བདག་གིས་ཕར་བསྒྲོད་ནས་དེའི་སྟེང་དུ་ཕྱིན་པའམ་ཕྱོགས་གཞན་ཞིག་ན་ཡོད་པ་ཚུར་བཀུག་ནས་འོང་བ་མ་ཡིན་ཏེ། འདི་ལྟར་ཕྱི་སྣོད་གཞལ་ཡས་ཁང་ནང་བཅུད་ལྷ་དང་ལྷ་མོ་རང་ཉིད་རྒྱལ་བའི་སྐུར་གསལ་བ་ལ་སོམས་པའི་ཐབས་ལ་བརྟེན་པའི་ཤེས་རབ་སྤྲོས་པའི་མཐའ་ཐམས་ཅད་དང་བྲལ་བ་ལ་གོགས་པ་ཉིད་ཀྱིས། བསྐྱེད་རྫོགས་དེ་ལྟ་བུ་ཡི་ངང་དུ་སྐུ་དང་ཡེ་ཤེས་ཀྱི་དཀྱིལ་འཁོར་ལྷུན་གྲུབ་ཏུ་འབྱུང་བ་ཡིན་ནོ། ། དེའང་རང་བཞིན་སྤྲོས་པ་དང་བྲལ་བའི་ཤེས་རབ་ཆོས་ཀྱི་དབྱིངས་ཀྱི་དེ་བཞིན་ཉིད་ཆོས་སྐུའི་ངང་ལས།

ཐབས་ཀྱི་ཕྱག་རྒྱར་ལྷུན་སྟུག་པོ་བཀོད་པར་གཟུགས་སྐུའི་དཀྱིལ་འཁོར་རང་སྣང་དུ་བཀོད་པ་ནི་ལྷུན་གྱིས་གྲུབ་པའི་ཡེ་ཤེས་ཀྱི་རོལ་པར་གྱུར་པའི་ཕྱིར། ཆོས་སྐུའི་ཡེ་ཤེས་ལ་ནི་གཟུགས་སྐུའི་ཡེ་ཤེས་རོལ་པའི་ངང་ལས། གདུལ་བྱའི་འཇིག་རྟེན་དུ་སྣང་བ་དང་མཐུན་པར་སྤྲུལ་པའི་སྐུའི་ཡེ་ཤེས་རོལ་པ་ཉིད་ཀྱང་དེ་ལས་མ་གཡོས་བཞིན་དུ་སྣང་བ་ཆུ་ཟླ་དང་འདྲ་བར་གསོག་གོ ། གསུམ་པ་དེས་གཞན་དོན་འབྱུང་བའི་ཚུལ་ནི། སེམས་ཅན་གྱི་མོས་པ་དང་མཐུན་པར་རྒྱལ་བ་མངོན་སུམ་དུ་འབྱུང་ཞིང་འགྲོ་བ་སྡུག་བསྔལ་ལས་སྐྱོབ་པ་དང༌། ལྷུན་སྟུག་པོ་བཀོད་པའི་རང་སྣང་ལོངས་སྤྱོད་རྫོགས་པའི་བྱིན་རླབས་ལས་ས་བཅུའི་སེམས་དཔའ་ལ་རང་བཞིན་སྤྲུལ་སྐུ་རིགས་ལྔའི་སངས་རྒྱས་སུ་སྟོན་པའམ་སྟོན་པའི་ཐུགས་རྗེ་དང་འགྲོ་བའི་རང་སེམས་བསོད་ནམས་གོམས་པའི་མཐུ་ལས་ནོར་བུ་དང་དཔག་བསམ་ཤིང་གི་དཔེ་དེ་བཞིན་ཏེ། བདེན་པར་མ་གྲུབ་བཞིན་དུ་སྤྲུལ་པའི་སྐུའི་འགྲོ་དོན་གྱི་བྱ་བ་བྱེད་ནུས་པའི་ཚུལ་ནི་ཐུགས་རྗེའི་གཟི་བྱིན་གྱིས་ཕྲིན་ལས་ཀྱི་རོལ་པ་རང་བྱུང་དུ་ཤར་བའོ། ། དེ་ཉིད་ཡེ་ཤེས་ཀྱི་སྒྱུ་མ་སྐུ་གསུང་ཐུགས་རྡོ་རྗེ་ཡི་རང་བཞིན་ཅན་ཆོས་ཐམས་ཅད་ལ་མངའ་དབང་བསྒྱུར་བས་བཙན་པོའི་མཆོག་གོ ། གཉིས་པ་དེ་ཉིད་ཇི་ལྟར་བསྒྲུབ་པའི་ཐབས་བསྟན་པ་ནི། ལམ་མ་ནོར་བར་སྟོན་པ་བླ་མ་དགེ་བའི་བཤེས་གཉེན་གྱིས་ཟིན་པ་དེ་ལས་ཟབ་མོའི་དབང་ཐོབ་པ་དམ་ཚིག་དང་སྡོམ་པ་ལ་གནས་པ་སྒྲུབ་པའི་མན་ངག་ལ་མཁས་པ་བརྩོན་འགྲུས་ཕུན་གསུམ་ཚོགས་པས་བསྒྲུབ་ནུས་པ་སྟེ། དངོས་གྲུབ་བསྒྲུབ་པའི་ཆོ་ག་ལྔ་ནི་རྫོགས་པར་བྱས་ཤིང༌། བསྒྲུབ་པའི་གནས་བར་ཆད་མེད་ཅིང་ཡིད་དང་མཐུན་པ་གྲོགས་མཚན་ཉིད་ཚང་ཞིང་སྐལ་བ་བཟང་བ་འཚོ་བའི་ཡོ་བྱད་མཐའ་གཉིས་སུ་མ་ལྷུང་ཞིང་ལོག་འཚོ་མེད་པ་དངོས་གྲུབ་གྱི་རྫས་ཚང་ཞིང་ཉམས་པ་མེད་པ་དམ་ཚིག་གི་རྫས་ཚོགས་ཤིང་བརྟེན་དུ་ཡོད་པ་སྟེ།

དངོས་གྲུབ་བསྒྲུབ་པའི་མཐུན་རྐྱེན་གྱི་ཡོ་བྱད་ལྔ་ནི་ཡོངས་སུ་རྫོགས་པར་ལྡན་ཞིང༌། བདག་གི ། ལྷའི། གསང་སྔགས་གྱི། བཟླས་བརྗོད་ཀྱི། འཕྲོ་འདུའི་དེ་ཁོ་ན་ཉིད་དེ་སྔགས་ཀྱི་ཡན་ལག་ལྔ་རྫོགས་བས། སྤྱིར་ལྟ་བ་དང་དམ་ཚིག་མ་ཉམས་ཤིང་བྱེ་བྲག་ཏུ་བསྒྲུབ་པའི་མཐུན་རྐྱེན་ཚོགས་པ་ལས་མ་ཉམས་པར་སྒྲུབ་པ་ལ་འཇུག་པ་དང་ཞུགས་ནས་སྒྲུབ་པ་ལ་ཉིད་མཚན་གཉིད་དང་སྙོམས་ལས་སྤངས་ཏེ་རབ་ཏུ་བརྩོན་ན་མྱུར་ཏུ་འགྲུབ་ཅིང་མི་བརྩོན་ན་མི་འགྲུབ་ཅེས་པའོ། ། གསུམ་པ་ཐབས་དེས་གྲུབ་པའི་འབྲས་བུ་བརྗོད་པ་ལ་གཉིས། གནས་སྐབས་དང་མཐར་ཐུག་གི་འའབྲས་བུའུའོ། ། དང་པོ་ནི། དབང་པོ་དང་བརྩོན་པ་རབ་ཀྱིས་ཞག་ནི་སུམ་ཅུ་ཕྲག་དྲུག་སྟེ་ཟླ་བ་དྲུག་གམ། འབྲིང་གིས་ཟླ་བ་བཅུ་གཉིས་སམ་ཐ་མས་ཟླ་བ་བཅུ་བཞིའམ་ཤིན་ཏུ་རྟུལ་པོས་ཀྱང་ཟླ་བ་བཅུ་དྲུག་གིས། ཚེ་ལ་དབང་བསྒྱུར་བའི་རིགས་ཀྱི་དམ་པ་འགྲུབ་པོ། ། ཚེ་དབང་ཐོབ་པ་དེ་ཉིད་ཀྱི་རྟེན་ལ་ཚེ་བཅུ་དྲུག་མཐུད་པའི་ལོ་གྲངས་སམ་དུས་ན་སངས་རྒྱས་ཏེ་སྐྱེ་བ་བཅུ་དྲུག་ཚུན་ཆད་ཀྱིས། སྐུ་ལྔ་ལྷུན་གྱིས་རྫོགས་པ་དེ་ནི་ཐོབ་བོ། ། གཉིས་པ་མཐར་ཐུགས་གི་འབྲས་བུ་ལྷུན་གྱིས་གྲུབ་པའི་རིག་འཛིན་ལ་གསུམ། ལྷུན་སྟུག་པོ་བཀོད་པར་ནང་སྣང་སྐུ་དང་ཡེ་ཤེས་སུ་གྲུབ་ཚུལ། དེ་ཉིད་དབྱིངས་ཆོས་སྐུའི་ཞིང་ན་ནང་གསལ་སྤྲོས་པ་དང་བྲལ་བར་བཞུགས་ཚུལ། སླར་ཡང་གདུལ་བྱའི་འཇིག་རྟེན་དུ་སྤྲུལ་སྐུར་འཆད་ཚུལ་ལོ། ། དང་པོ་ལ་གཉིས་ལས། དང་པོ་མངོན་པར་བྱང་ཆུབ་པའི་ཚུལ་ནི། དབྱིངས་རང་བཞིན་གྱིས་དག་པའི་སེམས་ཉིད་སངས་རྒྱས་པའི་ཡེ་ཤེས་སྤྲོས་པ་མེད་པའི་ཐིག་ལེ་གྲུབ་བསལ་མེད་པ་དེ་ཉིད་ལ། གློ་བུར་ཀུན་བརྟགས་པའི་དྲི་མ་རང་སར་དག་པས་ཟད་པ་དང་སྐྱེ་བ་མེད་པའི་ཡེ་ཤེས་བརྙེས་ཏེ་དབྱིངས་དེར་གཉིས་སུ་མེད་པར་ཆུ་ལ་ཆུ་བཞག་པ་ལྟ་བུའི་ཡེ་ཤེས་རོ་གཅིག་ཏུ་གྱུར་པའི་ཐིག་ལེ་ཉིད་སྣང་བ་ནི་མངོན་པར་བྱང་ཆུབ་པ་དང་མི་འགྱུར་རྡོ་རྗེ་དང་ཞི་བ་ཆོས་སྐུ་དང་གསལ་བ་ལོངས་སྐུ་དང་ཡེ་ཤེས་སྤྲུལ་པའི་སྐུ་ལྔར་ལྷུན་གྱིས་གྲུབ་པས་བསམ་གྱིས་མི་ཁྱབ་ཅིང་མཐའ་ཡས་པའི་མཆོག

། ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་རང་བཞིན་དང་གཉིས་སུ་མེད་པར་མངོན་པར་རྫོགས་པར་བྱང་ཆུབ་པའི་མཆོག་གི་དངོས་གྲུབ་བརྙེས་པ་ཞེས་བྱའོ། ། གཉིས་པ་ཞིང་ཁམས་ཇི་ལྟར་སྣང་བའི་ཚུལ་ནི། དེའི་ཚེ་ལྷུན་སྟུག་པོ་བཀོད་པའི་ཞིང་ཁམས་རང་བཞིན་གྱིས་རྣམ་པར་དག་ཅིང་ཆོས་ཀྱི་དབྱིངས་དང་ནམ་མཁའི་མཐའ་ཀླས་པར་ཁྱབ་པས་བསམ་ཡས་པའི་ངང་དེ་ནས། ། རྒྱ་ཚད་དང་བྲལ་བའི་གཞན་ཡས་ཁང༌། གཞི་ཚད་མེད་པ་ཡེ་ཤེས་ཀྱི་འཁོར་ལོ་ལ་བརྟེན་ཅིང་རྒྱན་གྱི་རྣམས་པ་ཡང་འཁོར་ལོའི་རྒྱན་དང་འདོད་ཡོན་ཕུན་སུམ་ཚོགས་པ་ཕྱོགས་བཅུར་འཁྲིགས་པའི་རོལ་མོའི་ཚོགས་ཆེན་པོ་དང༌། རིགས་ལྔའི་དཀྱིལ་འཁོར་ནམ་མཁའི་མཐས་ཁྱབ་པར་སྣང་བ་འོད་གསལ་ལྷུན་གྱིས་གྲུབ་པ་མ་ལུས་པ་བསམ་ཡས་ཀུན་གྱི་རང་བཞིན། ཡེ་ཤེས་ཀྱི་གཟིགས་པ་དག་པའི་ཡུལ་དུ་མཐོང་ནས་ལོངས་སྤྱོད་ཆེན་པོའི་གཞིར་མངོན་སུམ་ཏུ་ཉེ་བར་མངའ་མཉེས་པ་དང༌། བརྗོད་པ་མེད་ཅིང་རིས་སུ་མ་ཆད་པས་རྒྱ་ཆེན་པོའི་གསུང་ཡི་གེ་ཚོགས་ཆེན་ལས་འགྲོ་བའི་དོན་ལྷུན་གྱིས་གྲུབ་པར་འབྱུང་བའང༌། གཞི་ལྷུན་གྱིས་གྲུབ་པའི་དཀྱིལ་འཁོར་ཡེ་ནས་སངས་རྒྱས་པ་ལ་ལམ་ཏིང་ངེ་འཛིན་གྱི་དཀྱིལ་འཁོར་ཟབ་མོས་གསལ་བཏབ་པས་འབྲས་བུ་གདོད་མའི་གནས་ལུགས་སུ་བྱང་ཆུབ་པ་རྣམས་དབྱེར་མེད་པ་ནི་རང་བཞིན་མཐུན་པའི་སངས་རྒྱས་ཀྱི་ཡེ་ཤེས་རང་སྣང་བའོ། ། གཉིས་པ་དེ་ཉིད་དབྱིངས་ཆོས་སྐུའི་ཞིང་ནང་གསལ་སྤྲོས་པ་དང་བྲལ་བར་བཞུགས་ཚུལ་ནི། དེ་ལྟར་སྣང་བའི་ཞིང་ཁམས་ཀྱང་གནམ་གང་གི་ཟླ་བ་ལྟར་དབྱིངས་ཆོས་སྐུའི་ཞིང་དུ་ཐིམ་པས་ཕྱི་རོལ་དུ་སྣང་ཆར་མེད་ལ་ནང་གསལ་དུ་མཁྱེན་ཆར་མ་འགགས་པ་ནི་རང་བཞིན་གཅིག་དང་དུ་མར་བྲལ་བ་ཡི་ཆོས་སྐུ། ། མཐའ་དང་དབུས་མེད་པའི་དེ་བཞིན་ཉིད་སྤྲོས་པ་ཐམས་ཅད་ཞི་བའི་དབྱིངས་ན་ཕྱིར་སྣང་ཐིམ་པར་བཞུགས་པའི་ལོངས་སྐུའི་ཆ་དེ་ཉིད།

སངས་རྒྱས་ཀྱིས་ཀྱང་ཕན་ཚུན་མི་གཟིགས་ཏེ། ། ཤིན་ཏུ་ཕྲ་བའི་རང་བྱུང་གི་ཡེ་ཤེས་དེ་ཉིད་གང་དུའང་གནས་པ་མེད་པར་ཞི་བའི་དབྱིངས་ན་སྣང་བ་སྟེ་གནས་པའི་ཕྱིར་རོ། ། གསུམ་པ་སླར་ཡང་གདུལ་བྱའི་འཇིག་རྟེན་དུ་སྤྲུལ་སྐུའི་འཆར་ཚུལ་ནི། དེ་ནས་གདུལ་བྱའི་འཇིག་རྟེན་དུ་ལྷུན་གྱིས་གྲུབ་པའི་ཕྲིན་ལས་ཀྱིས་གང་ལ་གང་འདུལ་དུ་རིག་པའི་ཡེ་ཤེས་སྤྲུལ་པའི་སྐུར་མངོན་པར་སྣང་བ་སྟེ། དེའང་ཐུགས་རྗེ་རིགས་པའི་ཡེ་ཤེས་དེ་ཉིད་ཕྱིན་ཅི་ལོག་གི་ལོག་པར་རྟོག་པས་ཀུན་ནས་བརྟགས་པའི་ངོ་བོ་སྒྲིབ་གཉིས་བག་ཆགས་དང་བཅས་པ་མ་ལུས་པ་ཐམས་ཅད་རྣམ་པར་དག་ཅིང༌། ཤེས་བྱ་མ་ལུས་པ་མཁྱེན་པའི་ཡེ་ཤེས་ཕྱོགས་བཅུར་རྒྱས་ཏེ་ཡེ་ཤེས་དེ་ཡང་དབྱིངས་རང་བཞིན་གྱིས་དག་པའི་ཆོས་སྐུ་ཡོན་ཏན་གྱི་གཏེར་ལས་མི་གཞན་པའི་ཕྱིར། །

རྟོག་པ་མེད་བཞིན་དུ་འགྲོ་དོན་ལྷུན་གྲུབ་ཏུ་འབྱུང་སྟེ་ཡུལ་གདུལ་བྱའི་འཇིག་རྟེན་དང་ཡུལ་ཅན་ཐམས་ཅད་མཁྱེན་པའི་ཡེ་ཤེས་གཉིས་ཡེ་ནས་ལྷུན་གྱི་གྲུབ་པའི་ཐུགས་རྗེ་ཆེན་པོས་ཡུལ་ཡུལ་ཅན་དུ་འབྲེལ་བས་ན། མ་དག་པ་འགྲོ་བ་དྲུག་གི་འཇིག་རྟེན་དུ་དུས་གསུམ་པོ་ཐམས་ཅད་དུ་ཡེ་ཤེས་ཀྱི་སྤྱན་གྱིས་གཟིགས་ཤིང་ལྷ་ལ་སོགས་པའི་གནས་རིས་སེམས་ཅན་གྱིས་ཁྱབ་པ་མ་ལུས་པ་དེ་དག་ཏུ་ཐུབ་དྲུག་ལ་སོགས་པའི་སྤྲུལ་པ་ཚད་མེད་པ་སོ་སོར་སྣང་བ་དང་མཐུན་པར་སྣང་ཞིང་དོན་མཛད་པ་ཡིན་ནོ། ། གསུམ་པ་གང་དུ་དབང་བསྐུར་བའི་དོན་བསྡུ་བ་ནི། ། སྔར་བསྟན་པའི་མཆོག་དབང་བདེ་བ་ཆེན་པོའི་དཀྱིལ་འཁོར་ལ་ནི། ཡབ་ཡུམ་སྟངས་དཔྱལ་གཉིས་སམ་ཡང་ན་རྡུལ་ཚོན་གྱི་དཀྱིལ་འཁོར་ཁ་དོག་ལྔ་པ། བྱས་ཏེ་སློབ་མ་དད་ལྡན་རྣམས་རབ་ཏུ་ཞུགས་ན། ཇི་ལྟར་འདོད་པ་བཞིན་དངོས་གྲུབ་ཡིད་དུ་འོང་བ་སྔོན་གཞན་གྱིས་ཐོབ་པ་དང་མཉམ་པར་ཐོབ་པར་འགྱུར་རོ། ། དེ་ལྟར་སྐལ་བ་མཉམ་པའི་ཡེ་ཤེས་ཆེན་པོ་དེ། དོན་དུ་གཉེར་ན་ཚེ་འདི་ཉིད་ལ་དངོས་གྲུབ་ཆེན་པོ་ཉེ་བར་འབྱུང་བ་ཡི་རང་བཞིན་ལས་བཞི་དང་ཚེ་དབང་ཐོབ་པའི་རྟེན་དེས་མཆོག་གི་དངོས་གྲུབ་ཡ་མཚན་ཆེན་པོ་སངས་རྒྱས་ཉིད་འབྱུང་བར་ངེས་སོ། ། དེ་ལས་གཞན་ཆོས་དང་བླ་མ་ལ་དད་པ་མེད་ཅིང་རྩ་བ་དང་ཡན་ལག་གི་དམ་ཚིག་ཉམས་པས་བསྒྲུབ་ན་ཕུང་བར་འགྱུར་རོ། ཞེས་དེ་བཞིན་གཤེགས་པས་བཙུན་མོའི་ཚོགས་དང་བཅས་པས་ཆེད་ཏུ་བརྗོད་དོ། ། ཡེ་ནས་ལྷུན་གྱིས་གྲུབ་པའི་དཀྱིལ་འཁོར་གྱི་གནས་ལུགས་གསང་བའི་སྙིང་པོ་དོན་གྱི་ཡེ་ཤེས་དེ་ཁོ་ཉིད་ངེས་པ་ལས་ཡེ་ནས་གྲུབ་པའི་དཀྱིལ་འཁོར་གྱི་ངོ་བོ་རྡོ་རྗེ་མཚོན་བྱེད་གཟུགས་བརྙན་གྱི་དཀྱིལ་འཁོར་དུ་བཀོད་པའི་མཆོག་དུ་གསང་བའི་སངས་རྒྱས་ཐམས་ཅད་ཀྱི་དམ་ཚིག་གི་ལེའུ་སྟེ་དགུ་པའོ།། ། །དོན་གཉིས་པ་དབང་བསྐུར་བའི་ཐབས་བྱེ་བྲག་ཏུ་བཤད་པ་ལ་གཉིས་ཏེ། དབང་བསྐུར་བ་ལ་འཇུག་པའི་ཚུལ་མདོར་བསྟན་པ་དང་དེའི་རང་བཞིན་རྒྱས་པར་བཤད་པའོ།

། དང་པོ་ནི། དཀྱིལ་འཁོར་བསྟན་པ་དེ་ནས་བཅོམ་ལྡན་འདས་ཟག་པ་མེད་པའི་བདེ་བས་དགྱེས་པ་ཆེན་པོ་ཀུན་ཏུ་བཟང་པོ་ཡབ་ཡུམ་ཁམས་གསུམ་ཆོས་ཀྱི་རྒྱལ་པོ་རུ་དབང་བསྐུར་བ་སློབ་མའི་རྒྱུད་ལ་སྦྱིན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དབང་བསྐུར་བའི་ཆེད་དུ་བརྗོད་པ་འདི་བརྗོད་དོ། ། དེའང་དབང་གི་དོན་ལ་ཨ་བྷི་ཥེ་ཀ་ཏ་ཞེས་ཟེར་ཞིང་དེའི་དོན་ཡང་ནུས་པ་འཇུག་པར་བྱེད་པ་སྟེ་འཇིག་རྟེན་རྒྱལ་སར་འདོན་པ་ལ་རིག་བྱེད་ཀྱི་བུམ་པས་དབང་བསྐུར་ནས་ཡུལ་ཁམས་ལ་དབང་བའི་ནུས་པ་འཇུག་པ་དང་འདྲ་བར་རང་གཞན་གྱི་དོན་བྱེད་པའི་ནུས་པ་འཇུག་པ་སྟེ་རྒྱལ་པོ་སྦྱིན་པ་ཞེས་བྱའོ། ། ཡང་ཨ་བྷི་ཥིཉྩའི་སྒྲས་ཡེ་ཤེས་ཀྱིས་བགོས་ཤིང་སྒོ་གསུམ་གྱི་དྲི་མ་འཁྲུད་པས་ན་དབང་ངོ༌། ། གཉིས་པ་ལ་གསུམ། ནུས་པའི་དབང་དང་ཕན་པའི་དབང་དང༌། ཕན་ཡོན་བསྟན་པའོ། ། དང་པོ་ལ་གསུམ་ལས། ཟབ་དབང་སྤྱིར་བསྟན་པ་ནི། སྔར་བསྟན་པ་བཞིན་ལྷའི་དཀྱིལ་འཁོར་བསྐྱེད་ཅིང་བདག་ཉིད་འཇུག་པ་དང༌། སློབ་མ་འཇུག་པ་དང་ཕན་དབང་དང་ནུས་དབང་བསྐུར་ལ་གཟུངས་མ་བྱིན་གྱིས་བརླབས་ཏེ། ཡུམ་ཤེས་རབ་དང་ཡབ་ཡུམ་ཐབས་ཀྱི་ཕྱག་རྒྱ་སྙོམས་པར་ཞུགས་པ་ལས། ཡབ་ཀྱི་བྱང་སེམས་བདེ་བའི་རང་བཞིན་ཡི་གེ་ཧཱུྃ་གི་འབྲུ་ཚོགས་སུ་གསལ་བའི་རྒྱུན། རྡོ་རྗེའི་ལམ་ནས་ཕྱུང་སྟེ་ཡུམ་གྱི་བདྨར་འཁྱིལ་བ། སློབ་མའི་ལྕེ་རྩེ་ནས་ཁོང་པར་བསྟིམ་ཞིང་གཙོ་བོའི་དཀྱིལ་འཁོར་འཕྲོ་འདུས་བྱིན་རླབས་བསྡུས་ཏེ་སློབ་མའི་སྙིང་གར་བསྒྱུར་ཞིང་གསང་སྔགས་བརྗོད་དོ། ། གཉིས་པ་ནུས་དབང་བྱེ་བྲག་ཏུ་བཤད་པ་ལ་ལྔ་ལས། དང་པོ་ཉན་པའི་དབང་གི་ཏིང་ངེ་འཛིན་ནི། སློབ་མ་རིན་ཆེན་འབྱུང་ལྡན་དུ་གསལ་བའི་ཉན་བྱེད་རྣ་བ་གཉིས་ཀྱི་ནང་དུ་བྷྲུཾ་ལས་འཁོར་ལོ་རྩིབས་བཞི་པའི་དབུས་སུ་ཏྲྃ་ལས་ལྷའི་གཞལ་ཡས་སུ། གསལ་བའི་རྣ་བའི་དབང་པོ་སྒྲ་ལ་ཉན་ནུས་སུ་འཛིན་པའི་ཐིག་ལེ་ཤིན་ཏུ་དྭངས་བའི་ངོ་བོ་ཉིད་དུ་གནས་པ་དེ།

། ཡི་གེ་ཏྲཱྃ་ཟུང་ལྔ་ཡ་བཅུ་ཧཱུྃ་བཞི་ཛཿཧཱུྃ་བཾ་ཧོཿདང་བཅས་པ་གསུང་གི་ཕྱག་རྒྱའི་ཚོགས་མཆོག་གི་ཡི་གེ་རྣམས་འོད་དུ་ཞུ་བ་ལས། རིན་ཆེན་འབྱུང་ལྡན་གྱི་དཀྱིལ་འཁོར་གསལ་བར་བསྐྱེད་ལ་བླ་མས་ཡེ་ཤེས་པ་དེ་ཁོ་ན་འདྲ་བ་སྤྲོ་ཏེ་སློབ་མའི་རྣ་བར་ཐིམ་པས་ཉན་པའི་སྒྲིབ་པ་དག་ནས་ལྷ་དང་བཅས་པ་འོད་དུ་ཞུ་བ་ལས་རིན་ཆེན་འབྱུང་ལྡན་དུ་བསམ་ལ་དམ་ཚིག་བསྒྲག་ཅིང་རྗེས་གནང་སྦྱིན་པ་ནི། ཏྲྃ་ཞེས་མགོ་འདྲེན་པར་བྱས་ནས་གསང་བ་མ་ཧཱ་གསང་ཆེན་ཨ་ནུ་གསང་མཆོག་གང་ཡིན་པ་རྫོགས་པ་ཆེན་པོ་ཨ་ཏི་ཡོ་ག་སྟེ་ནང་རྒྱུད་གསུམ་དང༌། ཀྲཱི་ཡ་ཨུ་པ་ཡོ་ག་ལ་སོགས་པ་ཕྱི་ཐུབ་པ་རྒྱུད་ཀྱི་ཐེག་པའི་གསང་བ་ཀུན་ལའང་མཉན་པར་བྱ་ཞིང༌། སློབ་དཔོན་གྱི་དབང་མ་ཐོབ་པ་དེ་སྲིད་དུ་གསང་བའི་དོན་ཉིད་རང་གི་རྒྱུད་ལ་གོམས་འདྲིས་སུ་བྱེད་ཅིང་བརྟགས་པ་ལས། གང་ཟག་གཞན་དང་ཡུལ་དུས་གཞན་དུ་སྨྲ་བར་བྱ་བ་མིན་ནོ། ། གཉིས་པ་བསྒོམ་པའི་དབང་གི་ཏིང་ངེ་འཛིན་ནི། གསལ་བའི་འཁོར་ལོའི་སྙིང་གཞལ་ཡས་ཁང་དུ་བསྐྱེད་པའི་གནས་སུ། དྲན་གཞི་གསལ་བའི་རྟེན་བྱེད་པའི་དྭངས་མ་ཉུངས་འབྲུ་ཙམ་གྱི་ཐིག་ལེའི་ངོ་བོ་ཉིད། གཙོ་བོའི་ས་བོན་ཡི་གེ་ཧཱུྃ་གི་འཕྲེང་བའི་ཚོགས་མཆོག་འོད་དུ་ཞུ་བ་ལས། ། ཐུགས་ཀྱི་རིགས་ཀྱི་དཀྱིལ་འཁོར་དུ་གསལ་བཏབ་སྟེ་ཡེ་ཤེས་པ་འཕྲོ་ཞིང་ཐིམ་པས་ཡིད་ཀྱི་སྒྲིབ་པ་སྦྱངས་ཏེ་འོད་དུ་ཞུ་བ་ལྷར་གྱུར་པས་རྗེས་གནང་སྦྱིན་པ་ནི། ཨོཾ་དུས་གསུམ་གྱི་རྒྱལ་བའི་སྲས་པོ་ཆེན་པོ་ཞེས་སློབ་མ་ལ་བོས་ནས། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་ལུས་ལྷ་ངག་སྔགས་སེམས་ཆོས་ཉིད་ཟབ་མོའི་དོན་སྒོམ་པ་ཟུངས་ཤྀག ། དེའི་ངང་ལས་རྒྱལ་བ་ཐམས་ཅད་མཉེས་པའི་མཆོད་པ་སྒྲུབ་པ་དང་ཕྱི་ནང་གསང་བ་བདེ་བ་ཆེན་པོས་མཆོད་ལ། འབྲས་བུ་རྒྱལ་བ་ཀུན་དང་མཉམ་པར་སྦྱོར་བའི་གོ་འཕང་ཐོབ་པར་གྱིས་ཤིག ། གསུམ་པ་ཕྲིན་ལས་ཀྱི་དབང་གི་ཏིང་ངེ་འཛིན་ནི།

ལག་པའི་འཁོར་ལོའི་གཞལ་ཡས་སུ། རེག་ཤེས་གསལ་བའི་རྟེན་བྱེད་པའི་ཐིག་ལེ་དྭངས་པའི་ངོ་བོ་ཉིད། ཧཾ་གི་ཕྱག་རྒྱས་ཚོགས་མཆོག་ཡི་གེའི་རང་བཞིན་དུ་གྱུར་པ་ལས། ཕྲིན་ལས་ཀྱི་དཀྱིལ་འཁོར་གསལ་བར་བསྐྱེད་ལ་ཡེ་ཤེས་པ་འཕྲོ་ཞིང་ཐིམ་པ་ཞུ་བ་ལས་དོན་གྲུབ་ཡབ་ཡུམ་དུ་གྱུར་པ་རྗེས་གནང་སྦྱིན་པ་ནི། ཨོཾ་རིགས་ཀྱི་བུ་ཁྱོད་ནི་དེ་རིང་ཉིད་ནས་རྡོ་རྗེ་ལས་ཏེ་དོན་ཡོད་གྲུབ་པ་ཡིན་གྱིས། སེམས་ཅན་གྱི་དོན་དང་སངས་རྒྱས་མཆོད་པ་དང་རང་གི་སྒྲུབ་པའི་ལས་རྣམས་མ་ལུས་པ་ཀུན་གྱིས་ཤིག ། དེས་སངས་རྒྱས་དང་བྱང་ཆུབ་སེམས་དཔའི་རྣམ་སྤྲུལ་གྱི་ཕོ་ཉ་མང་པོའི་ཚོགས་ཚུར་འདུ་བས་དངོས་གྲུབ་སྟེར་ཞིང་ཕར་འཕྲོ་བས་ཕྲིན་ལས་བསྒྲུབ་པའི་རང་བཞིན་དུ་གྱུར་པ་ཀུན་གྱིས། ཁྱོད་ཀྱི་དགོས་པ་ཐམས་ཅད་བྱེད་པ་ཡིན་ཞེས་པའོ། ། བཞི་པ་འཆད་པའི་དབང་གི་ཏིང་ངེ་འཛིན་ནི། ཚིག་སྨྲ་བར་བྱེད་པ་ལྕེའི་འཁོར་ལོའི་གཞལ་ཡས་སུ། རོ་འཛིན་ལྕེའི་དབང་པོ་དྭངས་ཤིང་གསལ་བའི་ཐིག་ལེའི་ངོ་བོ་ཉིད། ཡི་གེ་ཧྲཱིཿཡི་རང་བཞིན་ཟུང་ལྔའི་ཕྱག་རྒྱའི་ཚོགས་མཆོག་འོད་དུ་ཞུ་བ་ལས། སྣང་བ་མཐའ་ཡས་གསུང་ཆོས་ཀྱི་རིགས་ཀྱི་འཁོར་ལོ་གསལ་བ་ལ་ཡེ་ཤེས་པ་སྤྲོ་ཞིང་ཐིམ་པ་ཞུ་བ་ལས་འོད་དཔག་མེད་དུ་བསྐྱེད་ལ་རྗེས་གནང་སྦྱིན་པ་ནི། ཨོཾ་ཕྱི་ནང་གསང་བའི་ཆོས་ཀྱི་བདུད་རྩི་བླ་ན་མེད་པ་རྣམས་ཀྱིས། ཐེག་པ་སོ་སོ་གང་དང་གང་ལ་དད་པ་དང་ལྡན་པའི་སྐྱེས་བུ་དེ་དང་དེ་ཆོས་བསྟན་པས་ངོམ་པར་བྱོས་ལ། དབང་པོ་རབ་ལ་གསང་ཆེན་རྨད་དུ་བྱུང་བའི་ཐེག་པ་འབྲིང་ལ་རྒྱུའི་ཐེག་པ་ཆེན་པོ་ཐ་མའི་བློ་ཅན་ལ་ཉན་རང་དང་ལྷ་མིའི་ཐེག་པ། དབང་པོའི་རིམ་པ་དང་མཐུན་པར་ཆོས་ཀྱི་གསང་བ་སོ་སོར་བསྒྲགས་ཀྱིས་དམན་པའི་གང་ཟག་ལ་ཆེན་པོའི་ཆོས་དང༌། ཆེན་པོ་ལ་དམན་པའི་ཆོས་ལ་སོགས་པ་འཆོལ་བར་བསྒྲགས་པའི་ཚུལ་གཞན་དུ་བྱ་བ་མིན་ཏེ་དོན་དུ་མི་འགྱུར་བ་དང་ཆོས་སྤོང་པའི་ལས་སོགས་པའི་ཕྱིར་རོ།

། ལྔ་པ་རྡོ་རྗེ་རྒྱལ་པོ་བཀའ་རབ་འབྱམས་ཀྱི་ཏིང་ངེ་འཛིན་ནི་མགོ་ལ་སོགས་པ་ཡན་ལག་ལྔ་ནི་འགྲོ་འདུག་དང་ཕྱག་རྒྱ་དང་ཡུལ་ལ་ལྟ་ཞིང་བསྒུལ་བསྐྱོད་བྱེད་པས་བསྐྱོད་ཆེན་འཁོར་ལོའི་གཞལ་ཡས་སུ། ལུས་ཀྱི་དབང་པོ་དྭངས་ཤིང་གསལ་བའི་ཐིག་ལེའི་ནི་ངོ་བོ་ཉིད་གཉིས་སུ་མེད་པ། ལག་པ་གཡས་ཀྱི་དཔུང་མགོར་ཧཱུྃ་མགོ་ལ་ཨོཾ་ལག་པ་གཡོན་ལ་སྭ་རྐང་གཡོན་ལ་ཨཾ་གཡས་ལ་ཧ་རྣམས་འོད་དུ་ཞུ་བ་ལས། རིགས་ལྔ་སོ་སོའི་དཀྱིལ་འཁོར་ལྔ་དང་ཕྱི་རོལ་དུ་བསྲུང་བའི་འཁོར་ལོ་ཁྲོ་བོ་བཅུའི་འཕྲེང་བ་དང་བཅས་པ་བསྒོམ་ཞིང༌། རྗེས་སུ་གནང་བ་ནི་ཨོཾ་ཕྱོགས་བཅུ་དུས་བཞིའི་སངས་རྒྱས་ཐམས་ཅད་ཀྱི། སྐུ་དང་གསུང་དང་ཐུགས་ཀྱི་རྡོ་རྗེ་ཆེ་སྟེ། འཁོར་འདས་ཐམས་ཅད་ལ་ཡེ་ནས་ཁྱབ་པའི་རང་བཞིན་རྨད་ཏུ་བྱུང་བའི་དཀྱིལ་འཁོར་ཀུན་གྱི་བྱེད་པ་པོ་དཔལ་ཀུན་ཏུ་བཟང་པོ་ཁྱོད་ཡིན་པས། རིགས་ཀྱི་བུ་འདི་ལ་མཆོག་གི་དཀྱིལ་འཁོར་དངོས་གྲུབ་ཀུན་གྱི་སྦྱིན་པ་དམ་པ་སྤྱོད་པ་སྡེ་རྩོལ་ཅིག་ཅེས་པའོ། ། གསུམ་པ་དབང་དང་མི་ལྡན་པའི་ཉེས་པ་ནི། སྒོ་གསུམ་ཡོ་བྱད་དང་བཅས་པས་གསང་སྔགས་ཀྱི་སློབ་དཔོན་མཉེས་པར་མ་བྱས་ཤིང༌། ཕྱི་ནང་གསང་བའི་དབང་རྣམས་རྒྱུད་ལ་ཐོབ་པར་མ་བྱས་པར། གསང་སྔགས་ཉན་པ་ལ་སོགས་པ་ལ་ཙོམ་པ་རྣམས། ཚེ་འདིར་བསྒྲུབ་པའི་འབྲས་བུ་དངོས་གྲུབ་མེད་ཅིང་ཕྱི་མ་ངན་སོང་དུ་སྡུག་བསྔལ་མྱོང་བས་བརླག་པར་འགྱུར་ཏེ་ཆོས་ཟབ་མོ་ལ་དབང་ཟོས་པའི་ཕྱིར་རོ། ། གཉིས་པ་ཕན་པའི་དབང་ནི་སློབ་མ་ལྷའི་བདག་ཉིད་དུ་གསལ་བ་ལ་རིན་པོ་ཆེའི་དབུ་རྒྱན་བཅིངས་པ་ནི་ཁམས་གསུམ་ཆོས་ཀྱི་རྒྱལ་པོར་དབང་བསྐུར་ཏེ་རྣམ་ཤེས་ཚོགས་བརྒྱད་ཡེ་ཤེས་ལྔར་གསལ་ཞིང་ཕྱིར་མི་ལྡོག་པར་མཚོན་པའོ། ། ཅོད་པན་སྟེ་དར་དཔྱངས་ཀྱིས་སྒྲིབ་པ་གཉིས་དག་ཅིང་ཐབས་དང་ཤེས་རབ་ཟུང་དུ་འབྲེལ་བར་མཚོན་པའོ། མེ་ཏོག་གི་འཕྲེང་བ་ཡིས་ནི་ལས་དང་བག་ཆགས་དག་ཅིང་བྱང་ཆུབ་ཡན་ལག་གི་ཚོགས་ཐོབ་པར་མཚོན་པ་དག

། དེ་གསུམ་ཀ་དབུ་རྒྱན་གྱི་དབང་སྟེ་སངས་རྒྱས་ཀྱི་རྒྱལ་ཚབ་ཏུ་འགྱུར་བའོ། ། གོ་ཆ་ནི་ཉོན་མོངས་པའི་མཚོན་གྱིས་མི་ཚུགས་ཤིང་བདུད་ཀྱི་སྒྱུ་འདུལ་བར་མཚོན་པའོ། ། རྒྱལ་མཚན་ནི་འཁོར་བའི་རྒྱུ་ཀུན་ནས་ལྡང་བའི་ཆ་དང་བཅས་པ་དག་ཅིང་མི་མཐུན་པའི་ཕྱོགས་ལས་རྣམ་པར་རྒྱལ་བ་མཚོན་པའོ། རྡོ་རྗེ་ལ་སོགས་པ་རིགས་ལྔའི་ཕྱག་རྒྱ་ནི་ཉོན་མོངས་པ་ལྔ་གནས་སུ་དག་ཅིང་ཡེ་ཤེས་ལྔ་ཐུགས་སུ་ཆུད་པར་མཚོན་པ་དང༌། གདུགས་ནི་ཉོན་མོངས་པའི་གདུང་བ་སྐྱོབ་ཅིང་ཐུགས་རྗེས་འགྲོ་བ་སྐྱོབ་པར་མཚོན་པ་དང༌། འདི་གསུམ་གཞན་དོན་ཕུན་གསུམ་ཚོགས་པའི་དབང་ངོ༌། བུམ་པ་ནི་ཉོན་མོངས་པའི་དྲི་མ་འཁྲུད་ཅིང་རིགས་ལྔའི་ནུས་པ་འཇོག་པ་སྟེ་ཟག་པ་མེད་པའི་ཆུ་རྒྱུན་མཚོན་པའོ། བཟའ་བ་དང་བཏུང་བ་ནི་འཁོར་འདས་ཀྱི་རྒུད་པ་དང་བྲལ་ནས་བསམ་གཏན་གྱི་རོས་རྒྱས་པར་མཚོན་པ་དང༌། འདི་གསུམ་ནི་རང་དོན་ཕུན་སུམ་ཚོགས་པའི་དབང་ངོ༌། ཉི་མ་ཟླ་བ་ཆུས་ཤ་ཆེན་གྱི་དྭངས་མ་སྟེ་སྙིང་པོ་ལྔ་ཡིས་དབང་བསྐུར་ན་ཕུང་པོ་ལྔ་ཡབ་ལྔ་འབྱུང་བ་ལྔ་ཡུམ་ལྔ་ཉོན་མོངས་པ་ལྔ་ཡེ་ཤེས་ལྔར་དག་ཅིང་དབྱེར་མེད་པར་མཚོན་པའོ། ། འདི་ནི་འཁོར་འདས་གཉིས་སུ་མེད་པར་སྟོན་པའི་དབང་ངོ༌། ། གསུམ་པ་དབང་ཐོབ་པའི་ཕན་ཡོན་ནི། དེ་ལྟར་ནུས་པ་དང་ཕན་པའི་དབང་རྣམས་རྫོགས་པར་ཐོབ་པའི་དུས་འདི་ཕྱིན་ཆད་རིགས་ཀྱི་བུ་ཁྱོད་རྒྱལ་བ་ཀུན་ཏུ་བཟང་པོའི་སྲས་སུ་གྱུར་ཅིང༌། ། ངན་སོང་དང་དེའི་སྡུག་བསྔལ་ཐམས་ཅད་མེད་པ་དང༌། ། འདིར་ཡང་ཚེ་རིང་ཞིང་ནོར་དང་འབྱོར་པ་དང་དབང་ཕྱུག་དམ་པའི་བདེ་བ་ཕུན་སུམ་ཚོགས་པ་དང༌། ཕྱི་མ་ལའང་གནས་སྐབས་མཐོ་རིས་དང་མཐར་ཐུག་ཐར་པའི་བདག་པོ་སངས་རྒྱས་ཐོབ་པར་འགྱུར་རོ་ཞེས་བརྗོད་དོ། ། ཐུགས་ཀྱི་ཡེ་ཤེས་མཆོག་ཏུ་གསང་བའི་སྙིང་པོ་ཕུན་སུམ་ཚོགས་པ་ཟབ་མོ་དེ་ཁོ་ན་ཉིད་ངེས་པ་ལས་སངས་རྒྱས་ཀྱི་རྒྱལ་ཚབ་ཏུ་དབང་བསྐུར་བའི་ཡེ་ཤེས་སྦྱིན་པའི་ལེའུ་སྟེ་བཅུ་པའོ།།

། །སྤྱི་དོན་གཉིས་པ་ལམ་བསྐྱེད་པ་དང་རྫོགས་པའི་རིམ་པ་བསྟན་པ་ལ་གཉིས་ཏེ། ཐ་མལ་གྱི་མངོན་ཞེན་བཟློག་པ་བསྐྱེད་པའི་རིམ་པ་དང༌། སྙིང་པོའི་དོན་ལ་འཇུག་པ་རྫོགས་པའི་རིམ་པའོ། ། དང་པོ་ལ་གཉིས། ཐབས་བསྐྱེད་པའི་རིམ་པ་ཚོགས་ཀྱི་དཀྱིལ་འཁོར་བསྟན་པ་དང༌། དེའི་ཡན་ལག་བྱེ་བྲག་ཏུ་བཤད་པའོ། ། དང་པོ་ལ་གསུམ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། གཞི་དཀྱིལ་འཁོར་དུ་དབང་བསྐུར་བ་དེ་ནས་ལམ་བསྐྱེད་པའི་རིམ་པ་ཐབས་སྣང་བའི་དངོས་པོ་ལམ་དུ་སློང་བའི་ཕྱིར་དེ་བཞིན་གཤེགས་པ་ཐབས་ཀྱི་རོལ་པས་དགྱེས་པ་ཆེན་པོ་ཀུན་ཏུ་བཟང་པོ་ཉིད་ཐབས་སྣང་བའི་སྒྱུ་འཕྲུལ་འདོད་ཡོན་ལྔ་ལ་སོགས་པ་འཁོར་བའི་ཆོས་ཉོན་མོངས་པའི་རྣམ་པར་སྣང་བ་རྣམས་ཤེས་རབ་སྟོང་པའི་རང་བཞིན་དུ་གནས་པས་དྲ་བའི་ངོ་བོ་ཆོས་ཐམས་ཅད་ཀྱི་གནས་ལུགས་སམ་རྒྱལ་པོ་འདོད་ཡོན་དང་ཉོན་མོངས་པ་མ་སྤངས་པར་སྣང་དུས་ཉིད་ནས་ཡེ་ཤེས་ཆེན་པོར་དབང་བསྒྱུར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཐམས་ཅད་ཐར་ལམ་དུ་བསྟན་པའི་ཆེད་དུ་བརྗོད་པ་འདི་བརྗོད་དོ། ། གཉིས་པ་ལ་གཉིས། གཞི་ལྷུན་གྱིས་གྲུབ་པའི་དཀྱིལ་འཁོར་ཤེས་པར་བྱ་བ་དང༌། ལམ་ཐབས་དང་ཤེས་རབ་ཀྱི་དཀྱིལ་འཁོར་ཉམས་སུ་བླང་བའོ། དངཔོ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཡེ་ནས་སྟོང་པའི་ངང་ལས་བྱུང་བར་རྒྱུ་གཅིག་པ་དང་དེ་ལྟར་སྟོང་པའི་ངང་ལས་དང་པོར་བྱུང་བ་མ་ཟད་ད་ལྟ་སྣང་དུས་ཉིད་ནས་ཀྱང་ཡིག་འབྲུ་ཨའི་ཚུལ་དུ་རང་བཞིན་གྱིས་མ་སྐྱེས་པའི་ངོ་བོར་སྣང་སྟོང་གཉིས་སུ་མེད་པར་གནས་ཏེ། སྣང་བ་ནི་ཨོཾ་སྟོང་པ་ནི་ཨཱཿགཉིས་སུ་མེད་པ་ནི་ཧཱུྃ་གི་རང་བཞིན་དུ་གནས་པས་སྣང་བཞིན་དུ་སྟོང་སྟོང་བཞིན་དུ་སྣང་སྣང་བ་དང་སྟོང་པ་གཉིས་སུ་མེད་པའི་ངོ་བོར་གནས་སོ། ། མེའི་རང་བཞིན་ཚ་བས་བྱིན་གྱིས་བརླབ་པ་ལྟར་ཆོས་ཐམས་ཅད་ཀྱི་རང་བཞིན་ཡེ་ནས་དཀྱིལ་འཁོར་གྱི་རང་བཞིན་དུ་སངས་རྒྱས་པར་བྱིན་གྱིས་བརླབས་པས་མ་དག་པ་མེད་ཅིང་དག་པ་འབའ་ཞིག་གི་ཚུལ་དུ་གནས་ཏེ་སྟོང་པ་ཆོས་སྐུ་སྣང་བ་ལོང་སྐུ་སྣ་ཚོགས་སུ་སྣང་བ་སྤྲུལ་པའི་སྐུའི་རང་བཞིན་ཡིན་པའི་ཕྱིར་དང་དེ་ལྟར་གནས་པའི་རང་བཞིན་རྣམས་ཀྱང་དུས་གཞན་ནམ་ལྐོག་ཏུ་གྱུར་པ་ལ་སོགས་པ་མ་ཡིན་པར་སྣང་དུས་འདི་ཉིད་ནས་ཕྱི་སྣང་བ་ཡུམ་ནང་ཕུང་པོ་ཡབ་རྟོག་ཚོགས་ལྷའི་རང་བཞིན་དུ་གནས་པའི་ངོ་བོ་མངོན་སུམ་བར་སྣང་ཞིང་སྣང་དུས་ཉིད་ནས་མཉམ་པ་ཉིད་ཀྱི་རང་བཞིན་ལས་མི་གཡོ་བའི་དགོངས་པ་སྟོན་པ་ཡིན་ཏེ།

དེའང་གཞིའི་གནས་ལུགས་དེ་རང་གི་བསོད་ནམས་དང༌། བླ་མ་དམ་པས་ཐུགས་རྗེས་བྱིན་གྱིས་བརླབས་པ་ལ་བརྟེན་ནས་ཕྱིན་ཅི་མ་ལོག་པར་རབ་ཏུ་རྟོགས་པ་རྣམས་པ་བཞི་ཡིས། ཆོས་ཐམས་ཅད་ཡེ་ནས་མངོན་པར་རྫོགས་པར་བྱང་ཆུབ་པའི་རྒྱལ་པོ་ཆེ་དེ་ལྟར་རྟོགས་པ་ན་སྣང་སྲིད་འཁོར་འདས་ཀྱི་ཆོས་རྣམས་ལ་སྤོང་ལེན་མེད་པར་ཕྱམས་གཅིག་ཡེ་ཤེས་ཀྱི་རོལ་བར་འཆར་བས་གསང་ཆེན་དོན་གྱི་གནས་ལུགས་སོ། ། དེ་ནི་དབྱིངས་དེ་བཞིན་ཉིད་དུ་བཤད་པའོ། ། བསྐྱེད་རིམ་ལྟར་ན་རྒྱུ་གཅིག་པ་ཏིང་ངེ་འཛིན་གསུམ་དང༌། ཡིག་འབྲུ་ལྷ་སོ་སོའི་སྙིང་པོ་བསྐྱེད་པ་དང༌། བྱིན་གྱིས་བརླབ་པ་ལྷའི་དཀྱིལ་འཁོར་དུ་བསྐྱེད་པ་དང༌། མངོན་སུམ་པ་དེའི་ངང་ལ་ལྷན་ཅིག་པའི་རྫོགས་པ་སྒོམ་པར་རབ་ཏུ་རྟོགས་པ་རྣམ་པ་བཞི་ཡིས་ཆོས་ཐམས་ཅད་ཤེས་པར་བྱེད་པའོ། །

རྫོགས་རིམ་དང་སྦྱོར་ན། རྒྱུ་གཅིག་པ་འཁོར་འདས་སེམས་སུ་གཅིག་པའོ། ། ཡིག་འབྲུའི་ཚུལ་སྐྱེ་བ་མེད་པའི་ངང་དུ་རྟོགས་པའོ། ། བྱིན་གྱིས་བརླབས་པ་དེ་ལྟར་མཉམ་པར་འཇོག་པ་ཐུགས་རྡོ་རྗེའི་ངོ་བོ་གཉིས་སུ་མེད་པར་གྱུར་བའོ། ། མངོན་སུམ་པ་སོ་སོ་རང་གི་རིགས་པའི་ཡེ་ཤེས་ཀྱིས་བསྒོམ་པ་ལས་རྟོགས་པ་སྟེ། ལམ་རིམ་ལས། རྒྱ་མཚོ་དྭངས་བའི་གཟུགས་བརྙན་ལྟར། ། སྒྲ་རྟེན་ཡིད་ལ་བྱེད་མིན་པ། ། རང་རིག་མངོན་སུམ་དམིགས་བྲལ་བར། ། རང་གསལ་གསུམ་བྲལ་མི་བསྒུལ་བས། ། ངེས་པར་གདིང་དུ་གང་བྱས་པ། ། ཐོས་བསམ་བརྟན་པའི་ལྟ་མཐར་ཕྱིན། ཞེས་སོ། ། ཟུང་འཇུག་ལྟར་ན། རྒྱུ་གཅིག་པ་བསྐྱེད་རྫོགས་བདེན་གཉིས་སུ་གཅིག་པ་དང་དེའི་ངོ་བོ་རྟག་ཆད་ལས་འདས་པ་ཡི་གེ་སྤྲིན་དུ་གནས་པ་དང༌། དབྱིངས་རང་བཞིན་གྱིས་དག་པའི་ངང་ལས་བསྐྱེད་རྫོགས་སུ་རང་སྣང་བར་བྱིན་གྱིས་བརླབས་པ་དང་དེ་ཉིད་རིག་པས་ཐག་ཆོད་ཅིང་མི་འགལ་བར་མངོན་སུམ་དུ་རྟོགས་ནས་ཉིན་མཚན་དུ་བརྩོན་པ་སྟེ། རྔམ་གློག་ལས། རྟོགས་པ་ཡང་ནི་རྣམ་པ་བཞིར། ། རྣལ་འབྱོར་ནང་པ་བཞེད་པ་སྟེ། རྒྱུ་གཅིག་བ་དང་ཡི་གེའི་ཚུལ། བྱིན་གྱིས་བརླབས་དང་མངོན་སུམ་ལས། ། རྫོགས་ཆེན་དོན་ལ་འཇུག་གྱུར་ཏེ། ། རྒྱུ་ནི་བདེན་གཉིས་ཅིག་ཆར་དུ། གཅིག་པས་གཅིག་པའི་མཚན་ཉིད་དང༌། ། སྐུ་གསུང་ཐུགས་ཀྱི་དཀྱིལ་འཁོར་རུ། ཆོས་ཀུན་རང་བཞིན་རྟོགས་པ་དང༌། ། སྐྱེ་མེད་དབྱིངས་ཀྱི་བྱིན་བརླབས་ལས། ། ཆོས་ཀུན་སྣང་བར་ཤེས་པ་དང༌། ། དེ་ལྟ་བུ་ཡི་རང་བཞིན་ཏེ། ། གཞན་ལ་མ་བརྟེན་མི་འགལ་བར། ། མངོན་སུམ་རིག་པས་ཐག་ཆོད་ན། ། རྣལ་འབྱོར་ས་ལ་སླེབ་པ་ཡིན། ཞེས་སོ། ། གཉིས་པ་ལ་གསུམ། ཅིར་སྣང་ཡེ་ཤེས་ཀྱི་དཀྱིལ་འཁོར། རོལ་པ་ཚོགས་ཀྱི་དཀྱིལ་འཁོར། གང་སྒྲུབ་ཐབས་ཀྱི་ཡན་ལག་གོ ། དང་པོ་ལ་གཉིས། སྣང་སེམས་གཉིས་མེད་ཀྱི་དཀྱིལ་འཁོར་སྤྱིར་བསྟན་པ་དང༌། སྦྱོར་གྲོལ་གཉིས་མེད་ཀྱི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གསུམ།

འཛིན་བྱེད་ཡབ་ཀྱི་དཀྱིལ་འཁོར། གཟུང་ཡུལ་ཡུམ་གྱི་དཀྱིལ་འཁོར། རོལ་པ་གཉིས་སུ་མེད་པའི་དཀྱིལ་འཁོར་རོ། ། དང་པོ་ལའང་གཉིས་ལས། དང་པོ་ཞི་བའི་དཀྱིལ་འཁོར་དུ་ཤེས་པར་བྱ་བ་ནི། ལུས་ཀྱི་ཡན་ལག་དང་མིག་ལ་སོགས་པའི་དབང་པོ་དང་དེ་དག་གི་རྣམ་པར་ཤེས་པའི་ཚོགས་དང་བཅས་པ་ཀུན། ཐ་མལ་གྱི་རྣམ་སྨིན་རང་མཚན་པ་མིན་པར་ཨོཾ་སྟེ་ཡེ་ཤེས་ལྔའི་རང་བཞིན་དུ་ཤེས་པར་བྱ་ཞིང་དེའི་མཚོན་བྱེད་དུ་ཡབ་ལྔ་སེམས་དཔའ་བརྒྱད་སྒོ་བ་བཞི་ཐུབ་པ་དྲུག་དང་བཅས་པའི་རང་བཞིན་མེ་ལོང་ནང་གི་གཟུགས་བརྙན་ལྟར་མེད་བཞིན་སྣང་བའི་རིགས་ལྔ་ལོངས་སྤྱོད་རྫོགས་པའི་དཀྱིལ་འཁོར་ཉིད་དུ་བསྒོམ་མོ། ། གཉིས་པ་ཁྲོ་བོའི་དཀྱིལ་འཁོར་དུ་ཤེས་པར་བྱ་བ་ནི། ཡང་ན་གདུལ་བྱའི་དབང་ངམ་རང་གི་མོས་པའི་དབང་གིས་ཁྲོ་བའི་དཀྱིལ་འཁོར་བསྒོམ་པར་བྱའོ། ། གཉིས་པ་ཡུམ་གྱི་དཀྱིལ་འཁོར་ལའང་གཉིས་ལས། དང་པོ་ཞི་བའི་ཡུམ་དུ་ཤེས་པར་བྱ་བ་ནི། སྣང་སྲིད་སྐྱེ་འགྲོས་བསྡུས་པའི་གཟུགས་དང་སྒྲ་དང་དྲི་དང་རོ་དང་རེག་བྱ་ལ་སོགས་པ་སྟེ་ཆོས་དང་འབྱུང་བ་ལྔར་སྣང་བ་ཐམས་ཅད་རྣམ་པ་དེ་དག་ཏུ་སྨིན་པར་མུཾ་དུ་སྟེ་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་དུ་ཤེས་པར་བྱ་ཞིང་དེའི་མཚོན་བྱེད་སྒོ་མ་བཞི་སེམས་མ་བརྒྱད་ཡུམ་ལྔའི་རྣམ་པ་སྟེ་སྣང་ལ་ངོས་བཟུང་མེད་པ་ཡུམ་གྱི་དཀྱིལ་འཁོར་ཉིད་དུ་བསྒོམ་པར་བྱའོ། ། གཉིས་པ་ཁྲོ་བོའི་ཡུམ་དུ་གསལ་བ་ནི། ཡང་ན་གདུལ་བྱའི་དབང་ངམ་རང་གི་མོས་པའི་དབང་གིས་ཁྲོ་མོའི་དཀྱིལ་འཁོར་བསྒོམ་མོ། གསུམ་པ་རོལ་པ་གཉིས་སུ་མེད་པའི་དཀྱིལ་འཁོར་ནི། ལུས་ལ་བགོ་བའི་གོས་དང་འདོགས་པའི་རྒྱུན་དང༌། བཟའ་བ་དང་བཏུང་བ་དང་ངག་གི་གླུ་དང་བརྗོད་པའི་ཚིག་དང༌། ལུས་ཀྱི་རྣམ་འགྱུར་རྐང་པའི་བྲོ་དང་ལག་པའི་གར་དང་ཉེ་བར་སྤྱོད་པའི་ཡོ་བྱད་ཀྱི་ཚོགས་ཀྱི་སྤྲིན་ཕུང་ཆེན་པོ་ལ། སྣང་སྟོང་ངམ་ཡབ་ཡུམ་གཉིས་སུ་མེད་པའི་རང་བཞིན་ཧཱུྃ་བདེ་བ་ཆེན་པོའི་ཆོས་ཉིད་དུ་ཤེས་པས་ཆགས་ཞེན་མེད་པ་ཚོགས་ཀྱི་ཡོ་བྱད་རྨི་ལམ་ལྟར་བདེན་མེད་ཀྱི་ངང་ནས་ལྷ་མོ་དྲུག་གི་རང་བཞིན་དུ་རབ་ཏུ་སྤྱད་ན་འབྲས་བུ་མཆོག་དང་ཐུན་མོང་གི་དངོས་གྲུབ་ངོ་མཚར་བའི་རང་བཞིན་འབྱུང་བའི་དཀྱིལ་འཁོར་ཕུང་ཁམས་སྐྱེ་མཆེད་ན་བཞུགས་པའི་སངས་རྒྱས་ཐམས་ཅད་མཉེས་པས་མྱུར་དུ་བྱང་ཆུབ་འགྲུབ་པའི་ཕན་ཡོན་རླབས་པོ་ཆེ་ཐོབ་པར་བྱེད་དོ།

། གཉིས་པ་སྦྱོར་སྒྲོལ་གཉིས་མེད་ཀྱི་དཀྱིལ་འཁོར་ལ་གསུམ། སྦྱོར་བ་གནས་སུ་དག་པ་བདེ་ཆེན་བྱང་ཆུབ་མཆོག་གི་དཀྱིལ་འཁོར། སྒྲོལ་བ་གནས་སུ་དག་པ་ཐབས་ཆེན་གསང་བའི་དཀྱིལ་འཁོར། སྦྱོར་སྒྲོལ་གྱི་ཉེས་པས་མི་གོས་པ་ཡེ་ཤེས་སྒྱུ་མའི་དཀྱིལ་འཁོར་རོ། ། དང་པོ་ལ་བཞི་ལས། དང་པོ་ཡུལ་གང་ལ་སྦྱར་བ་ནི་བཅུ་གཉིས་མ་ཐུགས་ཀྱི་གསང་ཡུམ་ལྷ་མོ་བཅུ་དྲུག་མ་གསུང་གི་གསང་ཡུམ་ཀླུ་མོ་ཉི་ཤུ་མ་སྐུའི་གསང་ཡུམ་རིགས་ངན་མོ་རྣམས་ཀྱི་བཟང་ངན་དང་བྱེ་བྲག་སོ་སོར་དབྱེ་ནས་ངན་པ་དོར་ཏེ་བཟང་བ་བསྟེན་པའམ་ཡང་ན་མི་དབྱེ་བར་གང་རུང་ཡུལ་དུ་བྱེད་པའོ། ། ཚུལ་ཇི་ལྟ་བུས་སྦྱར་ན་ནི་ལྷ་གཅིག་ལའང་བསྙེན་སྒྲུབ་བཞིས་བརྟེན་པ་ལྟར་འདིར་ཡང་ཕྱག་རྒྱའི་རྒྱུད་སྦྱོང་ཞིང་བྱང་ཆུབ་ཀྱི་སེམས་རྒྱས་པར་བྱེད་པས་བསྙེན་པ་དང་འདུ་ཤེས་དག་པས་ལྟ་བ་དང་རེག་པ་ལ་སོགས་པ་ནི་ཉི་ཉེ་བའི་བསྙེན་པ་དང༌། ལྷར་གསལ་པས་འཁྱུད་པ་ལ་སོགས་པ་ནི་སྒྲུབ་པ་དང་གཉིས་སུ་མེད་པར་རོལ་བས་འཁོར་ལོ་བཞི་ནས་གསང་བར་འབེབས་པ་ནི་སྒྲུབ་པ་ཆེན་པོ་ཡི་རིམ་པ་བཞི་ཡི་ཡེ་ཤེས་ལ་སྦྱོར་བའོ། ། ངོ་བོ་གང་སྦྱོར་བ་ནི། དེ་ནས་ཡུམ་གྱི་པདྨའི་དཀྱིལ་འཁོར་དུ། གཉིས་སུ་མེད་པའི་བྱང་ཆུབ་ཀྱི་སེམས་ཉུངས་འབྲུ་ཙམ་གྱི་རྟེན་བསམ་པ་ལ་བདེ་བ་ཆེན་པོའི་རང་བཞིན། ཐུགས་གྱི་དཀྱིལ་འཁོར་སངས་རྒྱས་ཀྱི་ཚོམ་བུས་བརྒྱན་པ་སྤྲོ་ཞིང་བསྐྱེད་ལ་ཡེ་ཤེས་པ་དབྱིངས་ནས་སྤྱན་དྲངས་ཤིང་བསྟིམ་སྟེ། བཞུགས་པའི་སངས་རྒྱས་ཀྱི་སྤྲིན་ཚོགས་མ་ལུས་པ་ཐམས་ཅད་ལ་རོལ་པའི་མཆོད་པ་ཕུལ་བས། དཀྱིལ་འཁོར་གྱི་ལྷ་ཐམས་ཅད་དགྱེས་པ་མཉམ་པའི་མཆོག་གི་སྦྱིན་པས་སོ་སོར་བསྟིམ་ཞིང་ཚིམ་པར་ཕུལ་བས་གཉིས་མེད་བདེ་བ་ཆེན་པོའི་དངོས་གྲུབ་ཐོབ་པར་བསམ་ནས་བྱང་ཆུབ་ཀྱི་སེམས་པདྨོར་འཁྱིལ་བ་འཛིན་པར་བྱེད་དོ། ། དངོས་གྲུབ་ཇི་ལྟར་བྱུང་བ་ནི། དེ་ལྟར་སྒྲུབ་པའི་མཁའ་གསང་གི་ཉི་མ་དང་ཟླ་བའི་སྙིང་པོ་དེ།

རྩ་འཁོར་ལོ་བཞིའི་དཀྱིལ་འཁོར་དུ་གསང་བ་རྡོ་རྗེ་ནོར་བུའི་ལྕེ་ཡིས་བླང་སྟེ་མས་རིམ་གྱིས་དགང་ནས་ལུས་ཀྱི་གནས་ཐམས་ཅད་ལ་ཁྱབ་པར་དགྲམ་ཞིང་ཡེ་ཤེས་སུ་ལ་བཟླའོ། ། བསྒྲུབ་པ་དེའི་འབྲས་བུ་ནི། རྫུ་འཕྲུལ་གྱིས་ནམ་མཁའ་ལ་འགྲོ་བ་དང་ཆོས་ཐམས་ཅད་མངོན་སུམ་དུ་གསལ་བར་རྟོགས་པ་དང་ཏིང་ངེ་འཛིན་དང་ཡེ་ཤེས་ཀྱི་འདོ་ཟེར་འབར་བས་ས་ལམ་གྱི་ཁྱད་པར་གོང་མར་བགྲོད་བ་དང་ཚེ་ལ་དབང་ཐོབ་པས་རྡོ་རྗེའི་སྐུ་བརྙེས་པ་སོགས་ཏེ་གནས་སྐབས་ཐུན་མོང་གི་གྲུབ་པ་བརྒྱད་དང༌། མཐར་ཐུག་ཀུན་དུ་བཟང་པོའི་ས་མཆོག་ཡིད་བཞིན་སྤྲིན་གྱི་བདག་པོར་འགྱུར་རོ། ། གཉིས་པ་སྒྲོལ་བ་གནས་སུ་དག་པ་ཐབས་ཆེན་གསང་བའི་དཀྱིལ་འཁོར་ལ་གསུམ་ལས། གང་བསྒྲལ་བའི་ཡུལ་ནི་ཞིང་གྱུར་མཆོག་ལྷ་མི་དང་མཆོག་ཕྲན་ངན་སོང་གི་འགྲོ་བ་དབྱེ་ན་ཞིང་བཅུ་པོ་རྣམས་སྡུག་བསྔལ་གྱི་རྒྱུ་དང་འབྲས་བུ་ལ་གནས་པས་དེ་དང་བྲལ་བར་བྱ་བའི་ཕྱིར་བསྒྲལ་ལོ། ། ཇི་ལྟར་བསྒྲལ་པའི་ཐབས་ནི། རྣལ་འབྱོརར་པ་རབ་ཏིང་ངེ་འཛིན་གྱིས་སྒྲོལ་ལ། འབྲིང་ཏིང་ངེ་འཛིན་དང་སྔགས་དང་ཕྱག་རྒྱས་སྒྲོལ་ཞིང༌། ཐ་མས་དེ་དག་གི་སྟེང་དུ་བྲུབ་ཁུང་དང་ལིངྒ་ལ་སོགས་པ་རྫས་དངོས་སུ་བསགས་སྟེ་གཟུགས་བརྙན་དང་བཅས་པས་སྒྲོལ་ཞིང༌། དེའང་དཀྱིལ་འཁོར་གྱི་ལྷོ་ནུབ་ཏུ་བྲུབ་ཁུང་རོ་སོལ་གྱིས་བྱུགས་པ་ཨེ་གྲུ་གསུམ་འབར་བའི་ནང་དུ་མ་ལས་ཉི་མ་དང་ཨ་ལས་ཟླ་བའི་དཀྱིལ་དུ་ལིངྒ་མིང་རུས་དང་བཅས་པ་སྒྲོལ་བའི་ལས་ལ་མཁས་པའི་རྣལ་འབྱོར་པས་བཞག་ཏེ་ཏིང་ངེ་འཛིན་གྱིས་དགུག་གཞུག་བྱའོ། ། དེའང་མཁས་ཚུལ་ལྔ་སྟེ། རང་བཞིན་གྱིས་སྒྲོལ་བའི་ལྟ་བ་ལ་མཁས་པ། ཏིང་ངེ་འཛིན་གྱིས་སྒྲོལ་བའི་སྒོམ་པ་ལ་མཁས་པ། དབང་པོ་ཡུལ་དུས་ཀྱིས་སྒྲོལ་བའི་སྤྱོད་པ་ལ་མཁས་པ། ཐབས་ཆེན་གསང་བ་སྒྲོལ་བའི་གདམས་ངག་ལ་མཁས་པ། མངོན་སྤྱོད་ཟབ་མོས་སྒྲོལ་བའི་མཛད་སྤྱོད་ལ་མཁས་པའོ། ། དེ་ནས་བདག་ཉིད་དཔའ་བོ་ཆེན་པོ་ཡབ་ཡུམ་གྱི་ངོ་བོར་བསྐྱེད་ལ་གདུག་པ་ཅན་བསྒྲལ་བར་བྱའོ་སྙམ་པའི་ང་རྒྱལ་དང་ལྡན་པས་ལག་པའི་སོར་མོ་བཅུ་ལ་དཔའ་བོ་འབྲུ་ལྔའམ་སྒྲོལ་གིང་བཅུའི་ས་བོན་ཧཱུྃ་བཅུ་ལས་གིང་ཕོ་བཅུར་བསྐྱེད་པའི་བར་དུ་ཟངས་གྲིའམ་ཕུར་པ་འདྲི་ལ་ཅིང་ལག་གི་འདུ་བྱེད་ལངྒའི་སྙིང་ལ་གཟིར་བས་ཤ་ཁྲག་དུམ་བུར་གཏུབས་ཏེ་དཀྱིལ་འཁོར་ལ་མཆོད་པར་བསྒོམ་མོ།

། རྣམ་པར་ཤེས་པ་ཧཱུྃ་དུ་གྱུར་པས་ལས་དང་བག་ཆགས་ཐམས་ཅད་རྣམ་པར་དག་ཅིང༌། ཧཱུྃ་དེ་ཉིད་རིམ་གྱིས་ཟླ་ཚེས་ཀྱི་དབྱིངས་སུ་ཐིམ་ནས་ཟླ་ཚེས་མེ་ལོང་ལྟ་བུའི་ཡེ་ཤེས་ཡོངས་སུ་གྱུར་པ་ལས་ཐུགས་ཀྱི་ཕྱག་རྒྱར་མཚོན་པའི་རྡོ་རྗེ་འོད་འབར་བ་ཞིག་ཏུ་གྱུར། དེ་ལས་རྡོ་རྗེ་སེམས་དཔའི་སྐུར་གྱུར་ཅིང་འོད་ཟེར་རབ་ཏུ་འཕྲོ་བས་གཟི་བརྗེད་ཅན། དེའི་གཙུག་ཏུ་འཁོར་བ་ལས་རྣམ་པར་རྒྱལ་བའི་རྟགས་ཀུན་ཏུ་བཟང་པོ་ཚོན་གང་བ་ཅིག་བསྒོམ་ཏེ། རླུང་གི་དཀྱིལ་འཁོར་གྱི་སྟེང་དུ་ཟླ་བའི་གདན་ལ་བཞག་ནས་ཕཊ་ཀྱི་སྒྲས་འོག་མིན་དུ་འཕངས། དེ་བཞིན་གཤེགས་པའི་ཞལ་དུ་ཞུགས། ཡུམ་གྱི་མཁར་རྡོ་རྗེ་སེམས་དཔར་བསྐྱེད་དེ་དེ་བཞིན་གཤེགས་པའི་སྲས་སུ་བྱས་ནས་སེམས་ཅན་གྱི་དོན་བྱེད་པར་བསམ་མོ། ། དེ་ལྟར་བསྒྲལ་བའི་ཕན་ཡོན་ནི་སྡིག་པ་ཅན་མངོན་སྤྱོད་ཀྱིས་བསྒྲལ་བ་འདི་ནི་ཐེག་པ་གཞན་ལས་ངོ་མཚར་བ་རྡོ་རྗེ་ཐེག་པའི་གསང་ཆེན་སྡིག་ཅན་ངན་འགྲོ་ལས་ཐར་པའི་ཐབས་ཁྱད་པར་དུ་འཕགས་པའོ། ། གསུམ་པ་སྦྱོར་སྒྲོལ་གྱི་ཉེས་པས་མི་གོས་པ་ཡེ་ཤེས་སྒྱུ་མའི་དཀྱིལ་འཁོར་ནི། དོན་དམ་པར་ཆོས་ཐམས་ཅད་ཀྱི་གནས་ལུགས་ཡེ་ནས་སྐྱེ་བ་མེད་པའི་དེ་བཞིན་ཉིད་དང༌། ཀུན་རྫོབ་སྣང་ཙམ་ཉིད་ན་རང་བཞིན་མེད་བཞིན་དུ་རྐྱེན་གྱིས་སྣ་ཚོགས་སུ་སྣང་བ་སྒྱུ་མར་སྣང་བ་དང་ངོས་བཟུང་མེད་པར་མིག་ཡོར་གྱི་ཚུལ་ལྟ་བུར་ཤེས་པས། སྦྱོར་བ་དང་སྒྲོལ་བའི་བྱ་བ་ཀུན་བྱས་ཀྱང་བྱེད་དུས་ཉིད་ནས་ལས་སོགས་བྱེད་ཀྱི་བྱ་བ་རང་མཚན་པ་རྡུལ་ཆ་ཙམ་ཡང་བྱས་པ་མེད་དོ། ། གཉིས་པ་རོལ་པ་ཚོགས་ཀྱི་དཀྱིལ་འཁོར་ལ་གཉིས། ཀུན་ཏུ་བཟང་པོའི་ཚོགས་མཆོད་མདོར་བསྟན་པ་དང༌། དཀྱིལ་འཁོར་སོ་སོའི་རང་བཞིན་རྒྱས་པར་བཤད་པའོ། ། དང་པོ་ལ་གསུམ་ལས། རང་བཞིན་ཤེས་པར་བྱ་བ་ནི། ཕྱི་སྣོད་ཀྱི་འཇིག་རྟེན་འབྱུང་བ་ལྔའི་ངོ་བོ་ཡབ་ཡུམ་ལྔའི་རང་བཞིན་དུ་དག་ཅིང་ནང་བཅུད་ཀྱི་སེམས་ཅན་ཕུང་པོ་ལྔས་བསྡུས་པ་ཡབ་༢ལྔར་དག་ལ་རང་རང་གི་རྒྱུད་ཀྱི་དབང་པོ་དང་རྣམ་པར་ཤེས་པ་དང་དེ་དག་གི་ཡུལ་རྣམས་སེམས་དཔའ་དང་སེམས་མ་དང་སྒོ་བ་ཡབ་ཡུམ་དུ་ཡེ་ནས་རྣམ་པར་དག་པར་༣རྟོགས་ཤིང༌།

སྣང་སྲིད་འཁོར་འདས་ཀྱི་ཆོས་ཐམས་ཅད་དོན་དམ་པར་མ་སྐྱེས་པ་མཉམ་༡ཞིང་ཀུན་རྫོབ་ཏུ་སྒྱུ་མ་ལྟ་བུར་མཉམ་པ་གཉིས་༢དང་ཕུང་པོ་ལྔ་སངས་རྒྱས་སུ་མཉམ༣་པ་དང་རྣམ་ཤེས་བརྒྱད་ཡེ་ཤེས་སུ་མཉམ་པ་སྟེ༤་ལྷག་པའི་མཉམ་པ་གཉིས་ཀྱིས། ཐམས་ཅད་སྐུ་གསུང་ཐུགས་ཀྱི་དཀྱིལ་འཁོར་ཡེ་ནས་ཀུན་ཏུ་བཟང་པོའི་ཞིང་ཁམས་ཉིད་དོ། ། གང་གིས་ཤེས་པར་བྱ་བ་ནི། དེ་ལྟར་རྫོགས་པ་ཆེན་པོའི་རང་བཞིན་དུ་རྟོགས་པས་ཆོས་ཉིད་དོན་གྱི་དཀྱིལ་འཁོར་ལ་དབང་ཐོབ་པའི་ཚེ་སྒོ་གསུམ་གྱི་བྱེད་སྤྱོད་ཅི་བྱས་ཀྱང་བསོད་ནམས་དང་ཡེ་ཤེས་ཀྱི་ཚོགས་ཆེན་གཉིས་སུ་གྱུར་ནས། དེ་ཡང་སྔར་བསྟན་པ་བཞིན་སྔགས་ཀྱི་ཡན་ལག་ལྔ་མ་ཉམས་ཤིང་ཡོ་བྱད་ལྔ་དང་ལྡན་པ་དང༌། ཆོ་ག་ལྔ་པོ་རྫོགས་པར་ཤེས་པ་ཡི། ། རྣལ་འབྱོར་པས་དུས་ཁྱད་པར་ཅན་ལ་སོགས་པར་དུར་ཁྲོད་ལ་སོགས་པའི་གནས་སུ་རྟེན་གང་ཟག་ཚོགས་ཀྱི་ཡོ་བྱད་རྣམས་ཡོངས་སུ་ཚོགས་པའི་དཀྱིལ་འཁོར་གྱིས་མཉེས་པར་བྱས་ཏེ་བསྒྲུབས་ན་འབྲས་བུ་གནས་སྐབས་རིག་འཛིན་གསུམ་དང་ཕྲིན་ལས་བཞི་མཐར་ཐུག་ངེས་པར་ལེགས་པའི་དགོས་པ་བྱང་ཆུབ་འགྲུབ་པར་འགྱུར་རོ། ། གཉིས་པ་དཀྱིལ་འཁོར་སོ་སོའི་རང་བཞིན་རྒྱས་པར་བཤད་པ་ལ་གཉིས། རྟེན་དཀྱིལ་འཁོར་གྱི་རང་བཞིན་དང༌། དེ་ཇི་ལྟར་བསྒྲུབ་པའི་རིམ་པའོ། ། དང་པོ་ལ་གཉིས། ཞི་བའི་དཀྱིལ་འཁོར་དང༌། ཁྲོ་བོའི་དཀྱིལ་འཁོར་རོ། ། དངོ་པོ་ལ་གསུམ་ཚོམ་བུ་ལྔ་པ། གསུམ་པ། གཅིག་པའི་དཀྱིལ་འཁོར་རོ། ། དང་པོ་ནི། རིགས་ལྔ་དང་ཡུམ་ལྔ་གཉིས་སུ་མེད་པ་ཡི་སྦྱོར་བ་ཡིས། ཚོམ་བུ་ལྔ་ཡི་ལྷ་རྩ་བ་ལྔ་ལས་ཡབ་ཡུམ་བཅུ་རིགས་བཞི་པོ་རེ་རེའང་བཅུ་བཅུ་སྟེ་ལྔ་བཅུ་བཀོད་ལ། ཕྱི་རོལ་དུ་སྲུང་བའི་འཁོར་ལོ་ཁོག་པ་སྟོང་པ་ཕྱོགས་མཚམས་སྟེང་འོག་གཉིས་ཏེ་བརྩིབས་བཅུ་ལ་ཧཱུྃ་ཀ་ར་ལ་སོགས་པའི་ཁྲོ་བོ་བཅུ་དང་རྡོ་རྗེ་སྒྲ་འབྱིན་མ་ལ་སོགས་པའི་ཁྲོ་མོ་བཅུ། བར་ཆད་བསྲུང་བའི་འཁོར་ལོའི་ཚུལ་དུ་རྣམ་པར་བསྒོམ་མོ།

། དེ་ཡང་དབུས་སུ་གཙོ་བོ་ཡབ་ཡུམ་ཀུན་ཏུ་བཟང་པོའི་རང་བཞིན་ལ་རྡོ་རྗེ་སེམས་དཔའ་རྡོ་རྗེ་རིན་ཆེན་རྡོ་རྗེ་ཆོས་ཀྱི་རྡོ་རྗེ་ལས་ཀྱི་རྡོ་རྗེ་བཞིའི་ཡུམ། བརྟན་མ་རྡོ་རྗེ་འབར་བ་རྡོ་རྗེ་སྡུད་མ་རྡོ་རྗེ་བསྐྱོད་མ་རྡོ་རྗེ་སྟེ་ཡབ་ཡུམ་བཅུའོ། ། ཤར་དུ་མི་བསྐྱོད་པ་ཡབ་ཡུམ་ལ་རྡོ་རྗེ་སེམས་དཔའ་རྡོ་རྗེ་རྒྱལ་པོ་རྡོ་རྗེ་ཆགས་པ་རྡོ་རྗེ་ལེགས་པ་བཞིའི་ཡུམ། སྒེག་མོ་བདུག་པ་ལྕགས་ཀྱུ་རྡོ་རྗེ་སྒྲོལ་མའོ། ། ལྷོར་རིན་ཆེན་འབྱུང་ལྡན་ཡབ་ཡུམ་ལ་རྡོ་རྗེ་རིན་ཆེན་རྡོ་རྗེ་གཟི་བརྗིད་རྡོ་རྗེ་རྒྱལ་མཚན་རྡོ་རྗེ་བཞད་པ་བཞིའི་ཡུམ། ཕྲེང་བ་མ་མེ་ཏོག་མ་ཞགས་པ་མ་རྡོ་རྗེ་བདེ་མའོ། ། ནུབ་ཏུ་འོད་དཔག་མེད་ཡབ་ཡུམ་ལ་རྡོ་རྗེ་ཆོས་རྡོ་རྗེ་རྣོན་པོ་རྡོ་རྗེ་འཁོར་ལོ་རྡོ་རྗེ་སྨྲ་བ་བཞིའི་ཡུམ། གླུ་མ་མར་མེ་ལྕགས་སྒྲོགས་མ་རྡོ་རྗེ་གསལ་བཀྲ་མའོ། ། བྱང་དུ་དོན་ཡོད་གྲུབ་པ་ཡབ་ཡུམ་ལ་རྡོ་རྗེ་ལས་རྡོ་རྗེ་སྲུང་བ་རྡོ་རྗེ་གནོད་སྦྱིན་རྡོ་རྗེ་ཁུ་ཚུར་བཞིའི་ཡུམ། གར་མ་དྲི་ཆབ་མ་དྲིལ་བུ་མ་རྡོ་རྗེ་འབེབ་མའོ། ། དེ་ལྟར་ལྔ་བཅུའི་ཕྱི་རོལ་དུ་ཁྲོ་བོ་བཅུ་ཡུམ་དང་བཅས་པས་ལྷ་བདུན་ཅུ་ནི་ཚོམ་བུ་ལྔ་པའོ། ། གཉིས་པ་ཚོམ་བུ་གསུམ་པའི་དཀྱིལ་འཁོར་ནི། དེ་བཞིན་གཤེགས་པའི་རིགས་དང་རྡོ་རྗེའི་རིགས་དང༌། པདྨའི་རིགས་ཏེ་རེ་རེའང་ཡབ་ཡུམ་བཅུ་བཅུའི་རང་བཞིན་སྐུ་གསུང་ཐུགས་ཀྱི་ལྷ་སུམ་ཅུའི་དཀྱིལ་འཁོར་གྱི་མཐར་ཁྲོ་བོའི་ཚོགས་ཏེ་སྒོ་བ་ཡབ་ཡུམ་བརྒྱད་དང་ལྡན་པ་ཡི། ཚོམ་བུ་གསུམ་གྱི་ལྷ་རྣམས་བསྒོམ་པར་བྱའོ། ། གསུམ་པ་ཚོམ་བུ་གཅིག་པའི་དཀྱིལ་འཁོར་ནི་རིགས་ཐམས་ཅད་ཀྱི་དེ་བཞིན་ཉིད་ཀུན་ཏུ་བཟང་པོའི་རིགས་ཏེ་རིགས་ལྔའི་དཀྱིལ་འཁོར་ཐམས་ཅད་ཀྱི་གཙོ་བོ་རྣམ་པར་སྣང་མཛད་ཀྱི་རང་བཞིན་ནི་དེ་བཞིན་གཤེགས་པའི་དཀྱིལ་འཁོར་རིགས་ལྔར་ཕྱེ་བའི་ཐུགས་ཀྱི་ཐུགས་ཏེ་གཙོ་བོ་རྣམ་སྣང་མཐིང་གས་བརྒྱན་པ་ནི་ཐུགས་ཀྱི་མཆོག་ལྷ་བཅུའི་དཀྱིལ་འཁོར་གྱི་མཐར་སྒོ་བ་ཡབ་ཡུམ་བརྒྱད་ཀྱི་ཁྲོ་བོའི་ཚོགས་དང་ལྡན་པ་ཡི།

ཚོམ་བུ་གཅིག་པའི་ལྷ་བཅོ་བརྒྱད་པོ་རྣམས་བསྒོམ་པར་བྱའོ། །

གཉིས་པ་ཁྲོ་བོའི་དཀྱིལ་འཁོར་ནི། ཁྲོ་བོ་རིགས་ལྔ་དང་ཁྲོ་མོ་ཀྲོ་ཏེ་ཤྭ་རི་ལྔའི་ཚོགས་ཆེན་པོ་དང༌། དེ་དག་གི་བྱ་བ་སྒྲུབ་པའི་ཕོ་ཉ་གནས་ཀྱི་མ་མོ་བརྒྱད་དང་ཕྱག་བརྙན་ཡུམ་གྱི་ཕྲ་མེན་བརྒྱད་དང་བཀའ་ཉན་ཡེ་ཤེས་ཀྱི་སྒོ་མ་བཞི་ལ་སོག་པ་དང༌། ཅི་བགྱིས་ལས་བྱེད་དབང་ཕྱུག་མ་ཉི་ཤུ་རྩ་བརྒྱད་ལ་སོགས་པའི་ཚོགས་རྣམས་ཀྱིས། མཐར་ཐུག་མཆོག་གི་དངོས་གྲུབ་དང་གནས་སྐབས་ལས་རྣམས་རྫོགས་པར་བྱེད་དོ། ། གཉིས་པ་དེ་ཇི་ལྟར་བསྒྲུབ་པའི་རིམ་པ་ལ་བཞི། ཚོམ་བུ་གཅིག་པ། གསུམ་པ། ལྔ་པ། རྡོ་རྗེ་དབྱིངས་ཀྱི་དཀྱིལ་འཁོར་ཇི་ལྟར་བསྒྲུབ་པའོ། ། དང་པོ་ལའང་གཉིས་ལས། གང་ཟག་གང་གིས་བསྒྲུབ་པ་ནི། སེམས་ཉིད་རྣལ་མའི་དོན་ལ་བློ་ཆོས་ཉིད་དུ་འབྱོར་བ་དེ་བཞིན་གཤེགས་པའི་གསང་བ་ཟབ་མོ་རྨད་དུ་བྱུང་བའི་སྔགས་ཀྱི་ཚིག་དོན་འཆང་བ་རྣམས་ཀྱིས་བསྒྲུབ་པར་བྱ་བའི་མཆོག་ཐུན་མོང་གི་དངོས་གྲུབ་ནི། ཆོས་ཐམས་ཅད་ཡེ་ནས་མཉམ་པ་ཉིད་རང་བཞིན་རྫོགས་པ་ཆེན་པོའི་ངང་དུ་ལྷུན་གྱིས་གྲུབ་ཅིང་དབྱེར་མེད་པ་ཕྱོགས་བྲལ་འཛིན་ཞེན་མེད་པའི་ངང་དུ་གནས་ཤིང༌། བླང་དོར་མེད་པར་སྤྱོད་པས་ཅི་ལ་ཡང་ཐོགས་པ་མེད་པའི་རང་བཞིན། ཆོས་ཐམས་ཅད་ཡེ་ནས་ངོ་བོ་གཅིག་ཅིང་དབྱེར་མེད་པར་རྟོགས་པའི་རྣལ་འབྱོར་པས་བསྒྲུབ་པའོ། ། དཀྱིལ་འཁོར་གང་སྒྲུབ་པ་ནི། ཐུགས་རྡོ་རྗེའི་རིགས་སུ་རིགས་ཐམས་ཅད་ཀྱི་དཀྱིལ་འཁོར་འདུས་པས་ལྷ་དང་གཞལ་ཡས་ཁང་པ་ཐམས་ཅད་ཡེ་ཤེས་ཀྱི་འོད་ཟེར་འཕྲོ་ཞིང་གཟི་བརྗེད་འབར་བ་རབ་ཏུ་བསྒོམ་ཞིང༌། འདོད་ཡོན་ཐམས་ཅད་ལ་ཞེན་ཆགས་མེད་པར་ལྷ་ལ་ལྷ་མཆོད་པའི་ཚུལ་གྱིས་རོལ་ཞིང་བསྟིམ་པར་བྱའོ། ། དེའི་འབྲས་བུ་སེམས་ཉིད་གཉིས་སུ་མེད་པའི་ཆོས་སྐུར་གྱུར་ནས་ལྷུན་གྱིས་གྲུབ་པའི་ཕྱག་རྒྱ་ཆེན་པོའི་གོ་འཕང་ཐོབ་པོ། ། གཉིས་པ་ཚོམ་བུ་གསུམ་པ་ནི། སྔ་མ་ལས་ཡང་ན་སྐུ་མི་བསྐྱོད་པ་གསུང་འོད་དཔག་མེད་ཐུགས་རྣམ་པར་སྣང་མཛད་ཀྱི་དཀྱིལ་འཁོར་ཉིད་དེ།

སངས་རྒྱས་ཐམས་ཅད་ཀྱི་དཀྱིལ་འཁོར་མ་ལུས་པ་བསྡུ་ན་སྐུ་གསུང་ཐུགས་སུ་འདུས་པ་ཡིན་ནོ། ། དེ་བསྒྲུབ་པའི་བསྐྱེད་རྫོགས་ཀྱི་ཏིང་ངེ་འཛིན་ལྷའི་རྣམ་པ་གསལ་ཞིང་མཚན་དང་དཔེ་བྱད་དུ་འབར་བའི་འོད་ཟེར་འཕྲོ་པས་སེམས་ཅན་གྱི་དོན་བྱེད་པ་བསྒོམ་པའོ། ། འདོད་ཡོན་ཐམས་ཅད་ཡུམ་དུ་བསམ་པ་ཡབ་ཀྱིས་རོལ་པས་གཉིས་སུ་མེད་པའི་ཆོས་དབྱིངས་ཀྱི་ངང་དུ་ཐིམ་པར་བསམ་མོ། ། འབྲས་བུ་ལྷུན་གྱིས་གྲུབ་པའི་རིག་འཛིན་གྱི་དངོས་གྲུབ་མཆོག་ཐོབ་པར་འགྱུར་རོ། ། དེ་ལས་གདུལ་བྱའི་དོན་དུ་ལྷའི་དཀྱིལ་འཁོར་མ་ལུས་པ་ཡོན་ཏན་གྱི་དཔལ་འབར་བ་འགྲུབ་ཅིང༌། སེམས་ཅན་གྱི་ཉོན་མོངས་པ་དང་སྡུག་བསྔལ་མ་ལུས་པ་སེལ་བར་བྱེད་ལ། སེམས་ཅན་དེ་དག་རྡོ་རྗེའི་རིགས་སུ་སྐྱེ་བའི་གནས་སུ་བཀོད་པའི་ཕྲིན་ལས་བྱེད་དོ། ། གསུམ་པ་ཚོམ་བུ་ལྔ་པ་ལའང་གཉིས་ལས། གང་ཟག་གང་གི་ཚུལ་ཇི་ལྟར་བསྒྲུབ་པ་ནི། སྔགས་འཆང་བའི་རྣལ་འབྱོར་པས་དངོས་གྲུབ་ཡང་དག་པ་ནི་རྒྱུད་ལ་ཐོབ་པར་བྱ་བའི་ཕྱིར། ཡབ་ཡུམ་ཐབས་དང་ཤེས་རབ་ཏུ་གསལ་ཞིང་ཏིང་ངེ་འཛིན་གསུམ་ལ་སོགས་པའི་ཆོ་ག་ཐམས་ཅད་ཀྱིས། ཚོམ་བུའི་དཀྱིལ་འཁོར་ལྔ་དང་ཕྱི་རོལ་དུ་ཁྲོ་འཕྲེང་བསྒོམ་མོ། འདོད་ཡོན་ལ་ཆགས་པ་མེད་པའི་ཚུལ་གྱིས་ནི། ལྷ་ལ་ལྷ་ཐིམ་པའི་ཚུལ་གྱིས་མཆོད་བྱ་མཆོད་བྱེད་གཉིས་སུ་མེད་པར་བསྟིམ་པར་བྱའོ། ། འབྲས་བུ་དངོས་གྲུབ་མཆོག་གི་སྙིང་པོ་ལྷུན་གྱིས་གྲུབ་པའི་རིག་འཛིན་འགྲུབ་བོ། བཞི་པ་རྡོ་རྗེ་དབྱིངས་ཀྱི་དཀྱིལ་འཁོར་བསྒྲུབ་པ་ལའང་གཉིས་ལས། གང་ཟག་གང་གིས་ཇི་ལྟར་བསྒྲུབ་པ་ནི། རྣལ་འབྱོར་པ་ཡབ་ཐབས་དང་ཡུམ་ཤེས་རབ་ཀྱི་རང་བཞིན་ཉིད་ཀྱིས། དེ་བཞིན་གཤེགས་པ་ལྔ་དང་ལྔའི་ཡུམ་དུ་བསྒོམ་ཞིང༌། དབང་པོ་དང་རྟོག་ཚོགས་སེམས་དཔའ་དང་སེམས་མ་སྒོ་བ་ཡབ་ཡུམ་དང་བཅས་པ་ཉིད་དུ་བསྒོམ་པར་བྱའོ། ། ལྷ་དེ་དག་ཀྱང་འོད་ཟེར་གྱི་ཚོགས་རྣམ་པ་མང་པོ་ཕྱོགས་བཅུར་འཕྲོ་བའོ།

། གསུམ་པ་གང་སྒྲུབ་ཐབས་ཀྱི་ཡན་ལག་ལ་བཞི་ལས། གང་སྒྲུབ་པ་ཏིང་ངེ་འཛིན་གྱི་ཡན་ལག་ནི། ཆོས་ཐམས་ཅད་དཀྱིལ་འཁོར་དུ་བསྒྲུབ་པའི་ཚེ་ཕྱི་ནང་གི་ལུས་དང་ལོངས་སྤྱོད་ལ་སོགས་པ་སྤྱད་པར་བྱ་བའི་ཡུལ་དང༌། སྤྱོད་བྱེད་བདག་ཉིད་དཀྱིལ་འཁོར་གྱི་རོལ་པས་སོ་སོའི་སྔགས་དང་ཕྱག་རྒྱ་དང༌། ཏིང་ངེ་འཛིན་གྱི་རྣམ་པ་སྐབས་སུ་གང་བབ་རྣམས་ཕྱིན་ཅི་མ་ལོག་པ་ཡང་དག་པར་སོ་སོར་གསལ་ཞིང་མ་འདྲེས་པ་ཤེས་པར་བྱའོ། ། ཇི་ལྟར་སྒྲུབ་པ་མཐུན་པའི་ཡན་ལག་ནི། བསྒྲུབ་པའི་གནས་མཚན་ཉིད་ཚང་ཞིང་བར་ཆད་མེད་པ་དང་ཉེ་བར་མཁོ་བའི་ལོངས་སྤྱོད་མཐའ་གཉིས་སུ་མ་ལྷུང་ཞིང་ཅི་བདེ་བར་ཡོད་པ་དང༌། དེས་མཚོན་ནས་སྒྲུབས་པའི་གྲོགས་སུ་གྱུར་པའི་ཡོ་བྱད་དང་རྟེན་དང་དམ་རྫས་ལ་སོགས་པ་མཐུན་པའི་རྐྱེན་རྣམས་མ་ཉམས་པར་ཚང་ཞིང་སྒྲུབ་པའི་བློ་ནི་རྐྱེན་གཞན་གྱིས་མི་འཕྲོགས་ཤིང་མཐའ་གཅིག་ཏུ་ཚུགས་པའི་ཞེས་བཅད། རབ་དང་ལྡན་པའི་རྣལ་འབྱོར་པས། སྒྲུབ་པ་ལ་འཇུག་པའི་དང་པོ་རར་དམ་བཅའ་ཇི་ལྟར་ནོས་པ་ཞིག་ཏུ་བརྟན་པར་བྱ་ཞིང༌། སྒྲུབ་དུས་སུ་དེ་ལས་གཞན་པའི་བྱ་བ་ལ་བརྩོན་པ་དང་རྟགས་དང་མཚན་མ་ངན་པའམ་རྟགས་མ་བྱུང་བས་སྒྱིད་ལུགས་པ་དང་ངས་མི་འགྲུབ་སྙམ་དུ་བདག་ཉིད་བརྙས་པའི་ལེ་ལོ་རྣམས་དང་ལོས་དལ་དང་དུས་སུ་མི་སྒྲུབ་ཅིང་ལུས་ངག་ཆ་བབས་སུ་བྱེད་པའི་སྒྱིུད་སྙོམས་ལ་ལུས་པ་མེད་པ་ཡི་སྒོ་ནས། སྔགས་དང་ཏིང་ངེ་འཛིན་སོགས་ལ་ཡིན་ནམ་མ་ཡིན་འབྲས་བུ་འབྱུང་ངམ་མི་འབྱུང་སྙམ་པ་ལ་སོགས་པའི་ཐེ་ཚོམ་མེད་པར་ཡིན་ངེས་སྙམ་པའི་བློས་བསྒྲུབས་པར་བྱས་ན། གང་བསྒྲུབ་ཀྱི་དཀྱིལ་འཁོར་ཐམས་ཅད་འགྲུབ་པར་འགྱུར་ཏེ། རྡོ་རྗེ་གསང་མཆོག་སྐུ་དང་ཡེ་ཤེས་འདུ་འབྲལ་མེད་པའི་ཆོས་སྐུ་དམ་པ་འཐོབ་པར་འགྱུར་རོ། ། ནམ་གྱི་ཚེ་སྒྲུབ་པ་དུས་ཀྱི་ཡན་ལག་ནི། སྒྲུབ་པའི་ཞག་ནི་ལེའུ་དགུ་པར་ཞག་ནི་སུམ་ཅུ་ཕྲག་དྲུག་གམ། ཞེས་པ་སོགས་དང་སྒྲུབ་པ་ལ་འཇུག་པའི་ཚེས་གྲངས་དང་གཟའ་སྐར་ལ་སོགས་པ་ནི།

རྒྱས་པའི་རྒྱུད་ལས། དུས་ནི་ཡར་ངོའི་བརྒྱད་ལས་བརྩམ། ཤིན་ཏུ་སྐར་མ་རྒྱལ་རྣམས་ལ། བྱང་ཆུབ་སྤྱོད་པ་ཆེར་སྤྱོད་པས། གསང་མཆོག་དངོས་གྲུབ་ཐོབ་བྱའི་ཕྱིར། གཟའ་སྐར་ཤིས་པའང་བླང་བར་བྱ། ཞེས་སྨོས་པ་བཞིན་དུ་བཤད་པར་བྱའོ། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཀུན་ཏུ་བཟང་པོའི་རོལ་པར་ཡེ་ནས་དག་པས་ཐམས་ཅད་ལ་སྤངས་བླང་མེད་པར་སྤྱད་པར་བྱའོ་ཞེས་རྡོ་རྗེ་གསང་བའི་ཚིག་ཏུའོ། ། ཞེས་དེ་བཞིན་གཤེགས་པ་ཉིད་ལ་དེ་བཞིན་གཤེགས་པ་ཉིད་ཆེད་དུ་་གླེང་ངོ༌། ། ཚུལ་འདིས་ནི་ཐམས་ཅད་རང་སྣང་དུ་བསྟན་ཏེ་རང་སྣང་ལ་རང་གི་སེམས་ཉིད་གཉིས་སུ་མེད་པ་རོལ་པ་རྨི་ལམ་དང་འདྲ་བར་ངོ་བོ་ཉིད་ཀྱིས་མ་སྐྱེས་པར་བསྟན་ཏོ། ། ཆོས་ཉིད་གསང་བའི་སྙིང་པོ་གང་སྣང་ཡེ་ཤེས་ཀྱི་རོལ་པ་དེ་ཁོ་ན་ཉིད་ངེས་པ་ལས་རྣལ་འབྱོར་པ་ལྟ་སྤྱོད་མཐུན་པ་ཀུན་འདུས་པ་དང་དེ་རྣམས་ཀྱིས་འབྱོར་པའི་ཡོ་བྱད་བདེ་བར་སྤྱོད་པ་དང༌། དེའི་དུས་སུ་ཡི་དམ་གྱི་ལྷ་དང༌། མཁའ་འགྲོ་དམ་ཅན་འདུ་བར་བྱེད་པ་དང༌། ཞེན་འཛིན་མེད་པའི་སྒོ་ནས་རྒྱུད་ལ་ཚོགས་གཉིས་རྫོགས་པར་བྱེད་པས་ཚོགས་ཀྱི་དཀྱིལ་འཁོར་གྱི་ལེའུ་སྟེ་བཅུ་གཅིག་པའོ། ། དོན་གཉིས་པ་དེའི་ཡན་ལག་བྱེ་བྲག་ཏུ་བཤད་པ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། ཚོགས་ཀྱི་དཀྱིལ་འཁོར་བཤད་པ་དེ་ནས་དེ་བཞིན་གཤེགས་པ་ཆོས་ཐམས་ཅད་གཉིས་སུ་མེད་པར་རོལ་པའི་དགྱེས་པ་ཆེན་པོ་ཀུན་ཏུ་བཟང་པོས་སྣང་སྲིད་ཀྱི་ཆོས་ཐམས་ཅད་ཡི་ཤེས་ཀྱི་རོལ་མོའི་སྤྲིན་འདོད་དགུ་ལྷུན་རྫོགས་སུ་འབྱུང་བའི་རང་བཞིན་ནམ་མཁའི་མཐའ་ཀླས་པ་ཀུན་དུ་རྣམ་པར་སྤྲོས་ཏེ། སངས་རྒྱས་ཞིང་དང་འགྲོ་བ་དྲུག་གི་སྤྱོད་ཡུལ་ཐམས་ཅད་དུ་ལོངས་སྤྱོད་ཆེན་པོས་འབྱོར་བའི་རྒྱན་རང་རང་གི་སྣང་བ་དང་མཐུན་པར་བཀོད་པའི་ཏིང་ངེ་འཛིན་ལ་སྙོམས་པར་ཞུགས་ནས་སྟོན་པ་ཉིད་ཀྱིས་རང་སྣང་དག་པའི་འཁོར་བཀོད་པ་ན་བསྐུལ་ཞིང་ཞུ་བ་པོའི་རྣམ་པ་མེད་པར་ཆེད་དུ་བརྗོད་པ་འདི་དག་རང་བྱུང་དུ་བརྗོད་དོ།

། གཉིས་པ་ལ་གསུམ། ཚོགས་ཀྱི་ཏིང་ངེ་འཛིན་ཕན་ཡོན་དང་བཅས་པ་སྤྱིར་བསྟན་པ། ཚོགས་བསྒྲུབ་པའི་འབྲས་བུ་བྱེ་བྲག་ཏུ་བཤད་པ། ཚོགས་ཀྱི་རྟེན་དཀྱིལ་འཁོར་ཀུན་འདུས་པ་ཆེན་པོའི་དོན་བསྡུ་བའོ། དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཆོས་ཐམས་ཅད་ཡེ་ཤེས་ཀྱི་རོལ་པ་སྒྱུ་འཕྲུལ་དྲྭ་བའི་རང་བཞིན་ཡབ་ཡུམ་ཟུང་དུ་འབྲེལ་བས་མངོན་པར་རྫོགས་པའི། ལྷ་དང་ལྷ་མོའི་དཀྱིལ་འཁོར་དུ་གནས་པ་ཉིད་བློས་གསལ་གདབ་ཅིང་གོམས་པར་བྱས་པའི་དོན་བརྟན་པའི་ཏིང་ངེ་འཛིན་གྱི་འཕྲོ་འདུས་མཆོག་དང་ཐུན་མོང་གི་དངོས་གྲུབ་འགྲུབ་བོ། གཉིས་པ་ལ་ལྔ་ལས་བྲོ་གར་གྱི་ཏིང་ངེ་འཛིན་ཕན་ཡོན་དང་བཅས་པ་ལ་གཉིས་ལས་ཏིང་ངེ་འཛིན་ནི་ལུས་ཀྱི་མགོ་ལ་སོགས་པ་ཡན་ལག་ལྔ་རིགས་ལྔའི་དཀྱིལ་འཁོར་དུ་བསྐྱེད་ཅིང་ས་གཞི་རྡོ་རྗེའི་རང་བཞིན་ལ་གནས་ཁང་ལྷའི་གཞལ་མེད་ཁང་མཛེས་པ་སངས་རྒྱས་ཀྱི་ཞིང་ཁམས་རྣམ་པར་དག་པར་མོས་པར་བྱས་ཏེ་རྐང་པའི་བྲོ་དང་ལག་པའི་གར་གྱི་ཕྱག་རྒྱ་རྣམ་པ་སྣ་ཚོགས་པའི་འདུ་འཕྲོ་ལྷའི་ཕྱག་རྒྱ་ཆེན་པོ་ཡིས་མཆོད་པར་བྱའོ། ། ཕན་ཡོན་ནི། ས་ལ་འཛུལ་ལམ་རི་བྲག་རྣམས་ལ་ཐོགས་པ་མེད་པས་ས་འོག་གི་ཕྱག་རྒྱ་ཀླུ་མོ་རྣམས་དབང་དུ་བྱེད་པ་དང༌། སྟེང་གི་ལམ་ནམ་མཁའ་ཡང་བྱ་བཞིན་དུ་འགྲོ་བར་འགྱུར་ཞིང་ལྷ་དང་ལྷ་མ་ཡིན་ལ་སོགས་པ་དབང་དུ་བྱེད་དོ། ། གཉིས་པ་གླུའི་ཕྱག་རྒྱ་ལའང་གཉིས་ལས་ཏིང་ངེ་འཛིན་ནི། རང་གི་ལྐོག་མར་ཧྲིཿབཀོད་ལ་ངག་གི་གདངས་ཀླུ་སྙན་པོ་དང་དེའི་ཚེག་བསྟོད་པ་ལ་སོགས་པའི་སྒྲ་ཡི་ཕྱག་རྒྱས་ནི་དཀྱིལ་འཁོར་གྱི་ལྷ་རྣམས་མཆོད་པའོ། ། ཕན་ཡོན་ནི། གསུང་མི་ཟད་པ་རྒྱན་གྱི་འཁོར་ལོ་གཅིག་གིས་གོ་བར་ནུས་པའི་ཆོས་ཀྱི་དུང་ཞེས་བྱ་བའི་དངོས་གྲུབ་ཐོབ་པར་འགྱུར་རོ། ། གསུམ་པ་རྒྱན་དང་གོས་ཀྱི་ཕྱག་རྒྱ་ལའང་གཉིས་ལས། ཏིང་ངེ་འཛིན་ནི་ཏྲྃ་ལས་དབུ་བརྒྱན་ལ་སོགས་པ་རྣམས་རིན་པོ་ཆེར་གསལ་ཞིང༌།

ཨ་ལས་གོས་རྣམས་ལྷའི་གོས་དང་ཞི་ཁྲོའི་ཆ་ལུགས་སུ་བྱིན་གྱིས་བརླབས་ཏེ་རིན་པོ་ཆེ་དང་རུས་པ་ལ་སོགས་པའི་རྒྱན་དང་སྟོད་གཡོགས་དང་སྨད་ཀྲིས་ལ་སོགས་པའི་བགོ་བའི་རིགས་རྣམས་ལ་མཆོད་པའི་ཕྱག་རྒྱ་ཡིས་ལོངས་སྤྱོད་དོ། ། ཕན་ཡོན་ནི། གནས་སྐབས་སུ་འོད་དང་གཟི་བརྗིད་སྲེད་མེད་ཀྱི་བུས་ཀྱང་མི་ཤིགས་པའི་གོ་ཆ་སྲ་བའི་གོས་སུ་གྱུར་ཅིང་མཐར་ཐུག་མཚན་དང་དཔེ་བྱད་ཀྱིས་འབར་བའི་འཁོར་ལོས་བསྒྱུར་བ་བྱང་ཆུབ་སེམས་དཔའ་རྣམས་ཀྱི་རྒྱལ་པོ་ཕྱིར་རྒོལ་གང་གིས་ཀྱང་ཐུབ་པ་མེད་པའི་སངས་རྒྱས་ཉིད་འགྲུབ་བོ། ། བཞི་པ་བཟའ་བཏུང་གི་ཕྱག་རྒྱ་ལའང་གཉིས་ལས། ཏིང་ངེ་འཛིན་ནི། ཁཾ་ལས་བཟའ་བཏུང་བདུད་རྩིར་བྱིན་གྱིས་བརླབས་ཏེ་ཉ་དང་ཤ་ལ་སོགས་པའི་བཟའ་བ་དང་ཇ་དང་ཆང་ལ་སོགས་པའི་བཏུང་བའི་ཕྱག་རྒྱས་ནི་ཕྱི་ནང་གི་ལྷ་མཆོད་པར་བྱའོ། ། ཕན་ཡོན་ནི། རང་གི་ལུས་འདོད་དགུར་བསྒྱུར་བ་ཡིད་བཞིན་གྱི་ནོར་བུ་ལྟ་བུའི་སྐུ་དང་གསུང་རོ་བྲོ་བའི་མཆོག་གང་ལ་ལོངས་སྤྱོད་པ་དེ་དག་རོ་བརྒྱ་དང་ལྡན་པའི་བདུད་རྩི་རུ་འགྲུབ་གོ ། ལྔ་པ་སྦྱོར་སྒྲོལ་གྱི་ཕྱག་རྒྱའི་ཏིང་ངེ་འཛིན་ནི། ཡབ་ཡུམ་ལྷར་གསལ་བའི་མཁའ་གསང་དུ་དཀྱིལ་འཁོར་སྤྱན་དྲང་ཏེ་ཨཱ་ལི་བདེ་བ་ཆེན་པོའི་མཆོད་པ་དང་ཞིང་དང་ཞིང་ཕྲན་གྱི་ཤ་ཁྲག་བདུད་རྩིར་གྱུར་པས་མཆོད་པ་ཀཱ་ལི་སྒྲོལ་བའི་ཕྱག་རྒྱ་ཡིས་མཉེས་པར་བྱའོ། ། ཕན་ཡོན་ནི་སྦྱོར་བས་ཟག་པ་མེད་པའི་ཏིང་ངེ་འཛིན་ལ་སོགས་པ་མཆོག་དང་ཐུན་མོང་གི་དངོས་གྲུབ་ཐམས་ཅད་དང་སྒྲོལ་བས་གདུག་པ་ཅན་ཚར་བཅད་དེ་རང་གཞན་གྱི་གནོད་པ་ཞི་བ་དང༌། ཕ་རོལ་ཐར་པ་ལ་སོགས་པ་ཕྲིན་ལས་རླབས་པོ་ཆེ་ཐམས་ཅད་འགྲུབ་པར་འགྱུར་རོ། ། གཉིས་པ་ཚོགས་བསྒྲུབས་པའི་འབྲས་བུ་བྱེ་བྲག་ཏུ་བཤད་པ་ལ་གསུམ། རིག་འཛིན་འགྲུབ་པའི་རྒྱུ། དེས་གྲུབ་པ་གནས་སྐབས་ཀྱི་འབྲས་བུ། དེ་མཐར་ཐུག་པ་མཐར་ཐུག་གི་འབྲས་བུའོ། ། དང་པོ་ལ་གཉིས་ལས།

རྒྱུ་དངོས་ནི། ཆོས་ཐམས་ཅད་རྟོགས་པ་བཞིའི་ཚུལ་གྱིས་ཡེ་ནས་སངས་རྒྱས་པར་ཤེས་པའི་མཚན་ཉིད་ཀྱིས་ལྟ་བ་ཕུན་སུམ་ཚོགས་པའི་གནས་ལུགས་རྒྱུད་ལ་འབྱོར་བའི་གཟུངས་ནི་འབྲས་བུ་རིག་འཛིན་བཞི་སྨིན་པར་བྱེད་པའི་རྒྱུ་ཡིན་ཞིང་ཤེས་ནས་སྒྲུབ་པ་ལ་འཇུག་པའི་མཚན་ཉིད་བསྐྱེད་རྫོགས་ཟུང་འབྲེལ་དུ་འབྱོར་བའི་གཟུངས་ནི། འབྲས་བུ་རིག་འཛིན་བཞིར་སྨིན་པར་བྱེད་པའི་རྐྱེན་ཏེ་དེ་ལྟར་རྒྱུ་དང་རྐྱེན་ལ་གོམས་ཤིང་འདྲེས་པར་བྱས་པས་ནུས་མཐུ་ཁྱད་པར་ཅན་ཏུ་གང་གྱུར་པའི་དེ་ནི། རྒྱུ་ས་བོན་དྲུང་པོ་རྐྱེན་ཆུ་ལུད་ཀྱིས་བྲན་པས་འབྲས་བུ་མྱུ་གུ་ནས་སྟོན་ཐོག་གི་བར་དུ་འབྱུང་བ་བཞིན་རྣམ་པར་སྨིན་པ་ནས་ལྷུན་གྱི་གྲུབ་པའི་རིག་འཛིན་གྱི་བར་དུ་འབྱུང་ངོ༌། ། གཉིས་པ་དེས་གྲུབ་པའི་ཚུལ་ནི། དེ་ལྟ་བུའི་རིག་འཛིན་རྣམས་ནི་རྒྱལ་བ་བསྐྱེད་པར་བྱེད་པའི་ཞིང་ཡང་ཡིན་ལ་ཕྱོགས་བཅུའི་སངས་རྒྱས་ཀྱི་ཞིང་དུ་གྲགས་ཤིང་ལུང་བསྟན་པའང་ཐོབ་པའོ། ། གཉིས་པ་དེས་གྲུབ་པ་གནས་སྐབས་ཀྱི་འབྲས་བུ་ལ་གཉིས་ལས། འགྲོ་བ་གང་གིས་བསྡུས་པ་ནི། རིག་འཛིན་དེ་དག་ལས་ཁ་ཅིག་གླིང་བཞིའི་མི་དང་འདོད་པའི་ལྷ་དང་གཟུགས་ཀྱི་ཚངས་པ་ལ་སོགས་པ་ཡི། གནས་སུ་སྐྱེ་བ་རྣམ་པར་དག་པ་འཛིན་མོད་ཀྱི། ཁྱད་པར་དུ་ས་བཅུ་ལ་གནས་པར་འགྱུར་བ་ཡིན་ཏེ། ཕ་རོལ་ཏུ་ཕྱིན་པ་བཅུ་པོ་ཀུན་ཏུ་རྫོགས་པར་རྒྱུད་ལ་ཐོབ་པའི་ཕྱིར་ཞེས་རྒྱུའི་སས་བསྡུས་ཚུལ་དང༌། འབྲས་བུའི་སས་བསྡུས་ཚུལ་བཤད་ན། ལྷུན་གྲུབ་དེ་ཁྱད་པར་གྱི་ས་བཅུ་གསུམ་རྡོ་རྗེ་འཛིན་པ་ལ་གནས་པར་འགྱུར་བ་ཡིན་ཏེ་འབྲས་བུ་མཐར་ཐུག་གི་སྒྲུབ་བྱེད་རྒྱུའི་ཕ་རོལ་ཏུ་ཕྱིན་པ་བཅུ་པོ་ཀུན་ཏུ་རྫོགས་པའི་ཕྱིར་ཞེས་སོ། ། ཕྱིར་མི་ལྡོག་ཁྱད་པར་གྱི་སས་བསྡུས་ཚུལ་དུ་བཤད་ན་རིག་འཛིན་བཞི་པོ་ཐམས་ཅད་འབྲས་བུ་རིག་འཛིན་ལ་གནས་པར་ངེས་པས་ཁྱད་པར་གྱི་ས་ལ་གནས་པར་འགྱུར་བ་ཡིན་ཏེ་ས་དེ་ཉིད་གྲུབ་པའི་ངོ་བོ་རྒྱུ་དང་འབྲས་བུའི་ཕ་རོལ་ཏུ་ཕྱིན་པ་ཀུན་ཏུ་རྫོགས་པར་བསྒྲུབ་པའི་རིམ་པ་དཔེར་ན་ལྕགས་ཀྱུས་ཟིན་པའི་ཉ་སྐམ་སར་འདོན་པ་བཞིན་ཅེས་པའོ།

། གསུམ་པ་མཐར་ཐུག་གི་འབྲས་བུ་ནི། བཅུ་གཅིག་ཀུན་ཏུ་འོད་ཀྱི་ས་ནི་ཐབས་མཐར་ཕྱིན་པ་རྣམ་པར་འཕྲུལ་བའི་སྤྲུལ་པ་དང་ཕྲིན་ལས་ཀྱིས་འགྲོ་བ་འདུལ་བ་བཅུ་གཅིག་ཀུན་ཏུ་འོད་སྤྲུལ་སྐུའི་ས་དང་ཤེས་རབ་དང་ཐབས་ཀྱི་མཆོག་ཟུང་དུ་འབྲེལ་བ་མཐར་ཐུག་པ་བཅུ་གཉིས་མ་ཆགས་པདྨ་ཅན་ལྷུན་སྟུག་པོ་བཀོད་པའི་ཞིང་ཁམས་རྩོལ་མེད་དུ་རང་སྣང་བའི་ས་དང༌། ། ཤེས་རབ་མཆོག་གི་ས་ལོངས་སྤྲུལ་གཉིས་ཆོས་སྐུའི་གཞི་ལ་མྱ་ངན་ལས་འདས་པ་དེའི་དབྱིངས་སུ་ཐིམ་པའི་གཞིར་གྱུར་པའི་མཆོག་ཏུ་གྱུར་པའི་ལྷུན་གྲུབ་རིན་པོ་ཆེའི་སྦུབས་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བའི་ཞིང་ཁམས་གདོད་མའི་ཀུན་ཏུ་བཟང་པོ་སྟེ། དེ་ལྟར་གནས་སྐབས་དང་མཐར་ཐུག་གི་ས་ཡི་ཁྱད་པར་རབ་ཏུ་དགའ་བ་ལ་སོགས་པ་བཅུ་དང་ཀུན་ཏུ་འོད་ལ་སོགས་པ་གསུམ་ནི། རྒྱུ་དང་འབྲས་བུའི་ཁྱད་པར་གྱི་ཕྱེ་བ་སྟེ་བཙལ་བ་མེད་པར་རང་བཞིན་ལྷུན་གྱིས་རྫོགས་པ་ནི་མཐར་ཐུག་གི་ཐོབ་བྱའོ། །

གསུམ་པ་ཚོགས་ཀྱི་རྟེན་དཀྱིལ་འཁོར་ཀུན་འདུས་པ་ཆེན་པོས་དོན་བསྡུ་བ་ལ་གསུམ། ཀུན་ཏུ་བཟང་པོའི་བསྐྱེད་རྫོགས་བསྟན་པ། ཚུལ་དེས་དཀྱིལ་འཁོར་ཀུན་འགྲུབ་པ། ཕྲ་མོའི་ཉེས་པས་མི་གོས་པའོ། ། དང་པོ་ལ་གཉིས། སྒོམ་ཚུལ་དངོས་དང༌། དེའི་འཐད་པ་དགོད་པའོ། ། དང་པོ་ནི། ། ཏིང་ངེ་འཛིན་གསུམ་སྔོན་དུ་སོང་བས་ནམ་མཁའ་ཡི་དཀྱིལ་རབ་ཏུ་དྭང་བའི་དབྱིངས་ཡེ་ཤེས་ཀྱི་གཞལ་ཡས་ཁང་འོད་དང་བཅས་པའི་ནང་ན་ཉི་ཟླ་པདྨའི་གདན་ལ། ཡེ་ཤེས་རྒྱལ་པོ་ཀུན་ཏུ་བཟང་པོ་སྟངས་དཔྱལ་གཉིས་ཟུང་དུ་སྦྱོར་བས་རྡོ་རྗེའི་སྐྱིལ་ཀྲུང་མཉམ་བཞག་དང་བཅས་པའི་སྐུ་ལས་འོད་ཟེར་དུ་མ་འཕྲོ་བར་བསྒོམ་མོ། ། དེ་ལྟར་བསྒོམ་པས་རྒྱལ་བའི་དཀྱིལ་འཁོར་ཐམས་ཅད་ཀུན། ། མ་ལུས་བར་ནི་བསྒོམ་པར་འགྱུར་དེ་ལྷའི་དཀྱིལ་འཁོར་ཐམས་ཅད་ཀྱང་སྐུ་གསུང་ཐུགས་དང་དབྱིངས་རང་བཞིན་གྱིས་དག་པ་གཅིག་ཏུ་འདུ་བའི་ཕྱིར་རོ། ། གཉིས་པ་ནི། འདས་པ་ལ་སོགས་པའི་དུས་བཞི་དང་ཤར་ལ་སོགས་པའི་ཕྱོགས་བཅུ་གང་ནས་ཀྱང༌། སེམས་ལས་ལོགས་སུ་གྱུར་པའི་རྫོགས་པའི་སངས་རྒྱས་ཞིག་རྙེད་པར་མི་འགྱུར་ཏེ། སེམས་ཀྱི་རང་བཞིན་ཇི་ལྟར་གནས་པ་དེ་ཉིད་རྫོགས་པའི་སངས་རྒྱས་ཏེ། སངས་རྒྱས་སེམས་ཀྱི་རང་བཞིན་ལས་གཞན་མེད་པས་ཡུལ་དུས་གཞན་ནས་མ་འཚོལ་ཞིག ། གཉིས་པ་ཚུལ་དེས་དཀྱིལ་འཁོར་ཀུན་གྲུབ་པ་ནི། དཀྱིལ་འཁོར་ཀུན་ཏུ་བཟང་པོ་གཅིག་གི་བསྐྱེད་རྫོགས་ལ་རབ་ཏུ་སྦྱོར་བས། དེ་ལས་འཕྲོས་པའི་དཀྱིལ་འཁོར་མ་ལུས་པ་ཐམས་ཅད་འགྲུབ་པར་འགྱུར་ཏེ་ཉི་ཟླ་གྲུབ་པ་ན་དེའི་འོད་ཟེར་མ་ལུས་པ་ཐམས་ཅད་འགྲུབ་པར་བཞིན་ནོ། ། གསུམ་པ་ཉེས་པ་ཕྲ་མོས་མི་གོས་པ་ནི། ཐམས་ཅད་སེམས་ཀྱི་རང་བཞིན་དུ་ཤེས་པས་སྤངས་བླང་གཉིས་སུ་མེད་པ་དེ་ལྟ་བུའི་དོན་རྟོགས་ན་རྫོགས་རིམ་ལ་དབང་འབྱོར་བས་བསྦྱེད་རིམ་གྱི་ཆོ་ག་ཕྲ་མོ་རྣམས་ལ་ལྷག་གམ་མ་ཚང་ན་ཡང༌། ཆོ་གའི་ཡན་ལག་ཉམས་པའི་སྐྱོན་ཉིད་དག་སྟེ་དངོས་གྲུབ་ལ་བསྒྲིབ་པའི་ཉེས་པ་མེད་དོ།

། གསུམ་པ་སྐབས་ཀྱི་དོན་བསྡུ་བ་ནི། དེ་སྐད་ཅེས་རང་སྣང་དག་པའི་འཁོར་ལ་ཆེད་དུ་བརྗོད་པས་ཏིང་ངེ་འཛིན་གྱི་རོལ་མོའི་སྤྲིན་གྱིས་དེ་བཞིན་གཤེགས་པ་ཐམས་ཅད་མཉེས་པར་གྱུར་ཏོ། ། ཐབས་ཀྱི་རོལ་པ་མཆོག་ཏུ་གསང་བའི་སྙིང་པོ་སྣང་བཅས་ཚོགས་ཀྱི་དེ་ཁོ་ན་ཉིད་ངེས་པ་ལས་ལམ་བསོད་ནམས་དང་ཡེ་ཤེས་ཀྱི་ཚོགས་བསྒྲུབ་པའི་ལེའུ་སྟེ་བཅུ་གཉིས་པའོ། ། དོན་གཉིས་པ་སྙིང་པོའི་དོན་ལ་འཇུག་པ་རྫོགས་པའི་རིམ་པ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། ལམ་བསྐྱེད་པའི་རིམ་པ་བསྟན་པ་དེ་ནས་རྫོགས་པའི་རིམ་པ་བསྟན་པའི་ཕྱིར་དེ་བཞིན་གཤེགས་པ་ཕྱོགས་བཅུ་དུས་བཞིའི་སྐུ་དང་གསུངས་དང་ཐུགས་རྡོ་རྗེའི་དཀྱིལ་འཁོར་ཐམས་ཅད་གཅིག་ཏུ་བསྡུས་ནས་གནས་པའི་སྟོན་པ་ཀུན་ཏུ་བཟང་པོ་ཡེ་ཤེས་བླ་ན་མེད་པའི་དགྱེས་པ་ཆེན་པོས་རོལ་ཏེ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཡེ་ནས་རྫོགས་པ་ཆེན་པོར་ལྷུན་གྱིས་གྲུབ་པའི་དམ་ཚིག་ནི་སྣོད་དུ་མ་གྱུར་པ་རྣམས་ལ་ཤིན་ཏུ་གསང་བའི་རང་བཞིན་དེ་ཁོ་ན་ཉིད་ཀྱི་སྙིང་པོ་སྤྲིན་སྐལ་བ་མཆོག་དང་ལྡན་པ་རྣམས་ལ་བཀོད་པའི་ཏིང་ངེ་འཛིན་ལ་སྙོམས་པར་ཞུགས་ནས་མན་ངག་དམ་པའི་ཆེད་དུ་བརྗོད་པ་འདི་བརྗོད་དོ། ། གཉིས་པ་ལ་གཉིས། དོན་གསང་བ་རྡོ་རྗེ་སློབ་དཔོན་པོ་གྱི་ཐུགས་ལ་གནས་ཚུལ་ཕྱིར་བསྟན་པ་དང༌། རང་བཞིན་རྫོགས་པ་ཆེན་པོའི་དོན་བྱེ་བྲག་ཏུ་བཤད་པའོ། ། དང་པོ་ལ་གསུམ་ལས། དོན་ངོས་བཟུང་བ་ནི། སྤྱིར་ཐེག་པ་སོ་སོའི་དོན་མཐར་ཐུག་རང་རང་གི་སྟོན་བྱེད་སློབ་དཔོན་ལ་རག་ལས་ཤིང༌། ཁྱད་པར་དུ་རང་བཞིན་རྫོགས་པ་ཆེན་པོའི་དོན་མཐར་ཐུག་པ་རྒྱུད་ལུང་གི་གཞུང་ཚིག་ལ་གབ་ཅིང་སྦས་པ་རྣམས་བླ་མའི་ཐུགས་ལ་གནས་པས་གདམས་ངག་འདོད་པས་བླ་མ་མཉེས་པར་བྱ་བ་ལ་ཐུག་གོ ། དེའང་ཐེག་པ་བསམ་གྱིས་མི་ཁྱབ་ཅིང་བརྗོད་པ་ལས་འདས་པ་སངས་རྒྱས་ཀྱི་ཞིང་དང་སེམས་ཅན་གྱི་གནས་རིས་གྲངས་མེད་པ་ན་ཡོད་པས་མ་ངེས་མོད་ཀྱི།

ད་ལྟའི་སྐལ་པ་བཟང་པོ་འདི་དང་མི་མཇེད་ཀྱི་འཇིག་རྟེན་འདིར་དམན་པ་དང་མཆོག་དང་ཕྱིན་ཅི་ལོག་གི་ཐེག་པ་དང་གཞུང་ལུགས་ཀྱི་ཚུལ་བྱུང་བ་རྣམས། རེ་ཞིག་མདོར་བསྡུ་ན་བརྒྱད་ལས། དང་པོ་ཡང་དག་པའི་དོན་མ་རྟོགས་པ་དང་ནི་གྲུབ་པའི་མཐའ་ལ་མ་ཞུགས་པའི་སྐྱེ་བོ་ཕལ་པ་སྟེ་ལེགས་པ་ཙམ་ཞིག་དོན་དུ་གཉེར་བས་བདེ་འགྲོ་སྒྲུབ་པ་སོར་བཞག་ལྷ་མིའི་ཐེག་པ་ཞེས་དགེ་བ་བཅུས་འདོད་པའི་ལྷ་དང་མིར་འཕེན་ཞིང༌། ། བསམ་གཏན་དང་གཟུགས་མེད་ཀྱིས་ཁམས་གོང་མ་སྒྲུབ་པའོ། ། ལོག་པར་རྟོག་པ་ནི་མུ་སྟེགས་བྱེད་དེ་ལྟ་བ་ལོག་པའི་གྲངས་ཀྱིས་དེའི་དབྱེ་བ་བསམ་གྱིས་མི་ཁྱབ་ཀྱང་བསྡུ་ན། རྟག་ལྟ་སྟེ་བཞི་ཆད་པར་ལྟ་བ་དང་བཅས་པས་ཏིར་ཏི་ཀ་སྡེ་ལྔར་གྲགས་ཏེ། རྟག་ལྟ་བཞི་ནི། དབང་ཕྱུག་རྟག་པར་སྨྲ་བའི་རིག་པ་ཅན་དང༌། ཁྱབ་འཇུག་རྟག་པར་སྨྲ་བ་ཁྱབ་འཇུག་པ་དང་གཙོ་བོ་རྟག་པར་སྨྲ་བ་གྲངས་ཅན་པ་དང༌། རྡུལ་ཕྲན་རྟག་པར་སྨྲ་བ་བྱེ་བྲག་པའོ། ། ཆད་པར་ལྟ་བ་ནི་རྒྱང་འཕེན་པའོ། ། ཡང་དག་པའི་དོན་ཕྱོགས་ཙམ་རྟོགས་པ་ནི་ཉན་ཐོས་དང་རང་སངས་རྒྱས་གཉིས་ཏེ་བདག་མེད་གཅིག་དང་ཕྱེད་དང་གཉིས་རྟོགས་ཤིང་འཁོར་བ་ལས་གྲོལ་བའོ། ། གནས་ལུགས་ཀྱི་དོན་མཐར་ཐུག་པར་ཡང་དག་པ་མཉམ་པ་ཉིད་མ་རྟོགས་པ་ནི་མཚན་ཉིད་ཀྱི་ཐེག་པ་ཆེན་པོ་སྟེ་རྒྱུ་སེམས་ཅན་གྱི་ཚོགས་གཉིས་བསྒྲུབ་པས་འབྲས་བུ་བསྐལ་པ་གྲངས་མེད་པ་དུ་མ་ནས་སངས་རྒྱས་གདོད་འགྲུབ་པར་འདོད་ཅི་ལྟ་བ་བདག་གཉིས་ཀྱི་སྟོང་པའི་ཆོས་ཉིད་དུ་ཐག་ཆོད་ཀྱང་ཆོས་ཐམས་ཅད་ཡེ་ནས་སངས་རྒྱས་པར་མཉམ་པའི་དོན་མ་མཐོང་བའོ། ། གཙང་སྦྲ་དང་དཀའ་ཐུབ་གཙོ་བོར་བྱེད་པས་སྒོ་གསུམ་གྱི་ཉེས་སྤྱོད་འདུལ་བ་ནི་བྱ་སྤྱོད་ཀྱི་རྒྱུད་དེ་སེམས་བསྐྱེད་ཙམ་ལ་བརྟེན་ནས་ལྷ་སྒྲུབ་པ་དང་དཀའ་ཐུབ་དང་སྨྱུང་གནས་ཙམ་ལ་བརྟེན་ནས་ལྷ་སྒྲུབ་པ་དང༌། རིགས་གཏད་དང་རྗེས་གནང་ཙམ་ལ་བརྟེན་ནས་ལྷ་སྒྲུབ་པ་སྟེ་གསུམ་དུ་ཡོད་དོ་དགོངས་པ་ནི་རྣལ་འབྱོར་གྱི་རྒྱུད་དེ་ཨ་བཱི་པྲ་ཡའི་སྒྲ་ལས་སེམས་ཀྱི་དགོངས་པ་ལ་འཇུག་ཅིང་སེམས་རྩེ་གཅིག་པའི་ཏིང་ངེ་འཛིན་གཙོ་བོས་ལྷ་སྒྲུབ་པའོ།

། སྐུ་གསུང་ཐུགས་ཀྱི་གསང་བ་གསལ་པོར་སྟོན་པ་དང་ནི་རྣལ་འབྱོར་ཆེན་པོའི་རྒྱུད་དེ་བསྐྱེད་རིམ་གཙོ་བོར་སྟོན་པ་ཕའི་རྒྱུད་དང་རྫོགས་རིམ་གཙོ་བོར་སྟོན་པ་མའི་རྒྱུད་དང༌། ཟུང་འཇུག་གཙོ་བོར་སྟོན་པ་གཉིས་སུ་མེད་པའི་རྒྱུད་དོ། ། ཡེ་ནས་ལྷུན་གྱིས་གྲུབ་པའི་རང་བཞིན་གསང་བའི་དོན་རྨད་དུ་བྱུང་བ་ནི་རྫོགས་པ་ཆེན་པོ་སེམས་དང་ཡེ་ཤེས་རང་སྣང་བར་སྟོན་པ་སྒྱུ་འཕྲུལ་ཆེན་པོ་སྟེ་ཀུན་གྱི་སྤྱོད་ཡུལ་མ་ཡིན་པའི་ངོ་བོ་ཉིད་རང་བཞིན་དང་ཐབས་ཁྱད་པར་ཅན་གྱིས་གསང་བ་སྟེ་དབྱེ་ན་སེམས་དང་ཡེ་ཤེས་གཉིས་མེད་དུ་སྟོན་པ་བསྐྱེད་རྫོགས་ཟུང་འཇུག་གི་རྫོགས་པ་ཆེན་པོའོ། ། སེམས་གཙོ་བོར་སྟོན་པ་སེམས་ཀློང་ཡེ་གྲོལ་གྱི་རྫོགས་པ་ཆེན་པོ། ། ཡེ་ཤེས་གཙོ་བོར་སྟོན་པ་འོད་གསལ་ཆོས་ཉིད་ཀྱི་རྫོགས་པ་ཆེན་པོའོ། ། དེ་ལྟར་ཐེག་པ་སོ་སོའི་ཚུལ་རྣམས་ནི་གཏན་ལ་དབབ་པར་བྱ་བའི་དོན་ནོ། ། གཉིས་པ་དོན་དེ་གང་གི་དབྱིངས་ན་གནས་ཚུལ་བསྟན་པ་ནི། ཐེག་པ་དེ་དག་གི་དོན་རྣམས་བརྗོད་བྱེད་ཀྱི་གཞུང་ལ་གནས་ཤིང་གཞུང་ཡང་ཡི་གེ་སེལ་བུའི་ཁོང་ན་གནས་པས་སྒྲ་དང་ཐ་སྙད་བཏགས་པ་ལས་མིང་ཏུ་ཚོགས་པའི་སྤྱི་ལ། བརྟེན་ནས་ཚིག་གི་ཤྭ་ལོ་ཀ་དང་ར་བཏུ་བྱེད་པ་དང་བསྟན་བཅོས་སམ་རྒྱུད་སྟེ་སོ་སོའི་ལུས་གྲུབ་ཅིང་གཞུང་དེས་རང་རང་གི་བརྗོད་བྱའི་དོན་རབ་ཏུ་མཚོན་ཏེ་གནས་སོ། ། གསུམ་པ་དོན་དེ་མ་ནོར་བར་གང་གིས་སྟོན་པ་ནི། དེ་ལྟར་གཞུང་ཚིག་སོ་སོའི་ཁོང་ནས་རང་རང་གི་བརྗོད་བྱའི་དོན་འབྱིན་པ་དང་ཁྱད་པར་རྒྱུད་ཚིག་སོ་སོའི་ཁུང་ནས་ཆོས་ཐམས་ཅད་ཡེ་ནས་སངས་རྒྱས་པ་ལ་སོགས་པའི་དོན་རྣམས་གབ་ཅིང་ཐ་མལ་པའི་སྤྱོད་ཡུལ་དུ་བསྒྲག་ཏུ་མི་རུང་བའི་གསང་བ་ཟབ་མོ་རྣམས་བརྡ་ལ་སོགས་པས་སྦས་པའི་དོན་རྣམས་མངོན་སུམ་དུ་འབྱིན་པ་ནི། རྒྱུད་ཀྱི་དོན་ཕྱིན་ཅི་མ་ལོག་པར་སྟོན་པ་རྡོ་རྗེའི་སློབ་དཔོན་གྱི་ཐུགས་ལ་གནས་པས་དེ་ལ་ཐུག་ཅིག་པའོ།

གཉིས་པ་རང་བཞིན་རྫོགས་པ་ཆེན་པོའི་དོན་བྱེ་བྲག་ཏུ་བཤད་པ་ལ་གསུམ། སྙིང་པོའི་ཟབ་དོན་དངོས་བསྟན་པ། དེ་གཞན་ལས་ཁྱད་པར་དུ་འཕགས་ཚུལ། གང་ལ་གདམས་པའི་སྣོད་བསྟན་པའོ། ། དང་པོ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ལ་གསུམ་ལས་ཐབས་བསྐྱེད་པའི་རིམ་པ་ནི། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་ཡེ་ནས་སྐུ་གསུང་ཐུགས་ཀྱི་དཀྱིལ་འཁོར་དུ་སངས་རྒྱས་པའི་རང་བཞིན་ཏེ་འགྲོ་བ་ཀུན་ཡེ་ནས་དེ་ལྟར་གནས་པ་ནི་གཞི་ལྷུན་གྱིས་གྲུབ་པའི་དཕྱིལ་འཁོར་རང་ཆས་སུ་ལྡན་པའི་རང་བཞིན་ཏེ། དེ་ལྟར་རྟོགས་ནས་ཏིང་ངེ་འཛིན་གྱི་དཀྱིལ་འཁོར་གྱིས། ཡེ་ནས་ཡིན་པའི་དཀྱིལ་འཁོར་ལ་ནི་ཡིན་པ་ཤེས་པའི་དཀྱིལ་འཁོར་དུ་གསལ་བདེབས་ཤིང་བསྒོམ་པར་བྱའོ། ། གཉིས་པ་ཤེས་རབ་རྫོགས་པའི་རིམ་པ་ནི། བདེ་གསལ་རྣམ་པར་མི་རྟོག་པའི་དཀྱིལ་འཁོར་རྟོག་ཚོགས་ཉོན་མོངས་སུ་སྣང་བ་ཐམས་ཅད་ཐབས་ཀྱིས་ཟིན་པའི་དཀྱིལ་འཁོར་ལས་བྱུང་བ་སྟེ། དེ་ཉིད་མ་སྤང་རང་སར་དག་པའི་རང་བཞིན་ཡིན་པས་ཐུགས་ཀྱི་དཀྱིལ་འཁོར་ཞེས་བྱ་སྟེ་དཀྱིལ་འཁོར་ཐམས་ཅད་ཀྱི་མཆོག་ཏུ་གྱུར་པའོ། ། གསུམ་པ་གཉིས་མེད་འོད་གསལ་གྱི་རིམ་པ་ནི། སྙིང་ག་ཆོས་ཀྱི་འཁོར་ལོ་ལ་སོགས་པ་ན་ཡེ་ནས་ལྷུན་གྱིས་སྒྲུབ་པ་སྐུ་དང་ཡེ་ཤེས་ཀྱི་རང་བཞིན་དུ་གནས་པ་ནི། གསང་བའི་ཐིག་ལེ་རྨད་དུ་བྱུང་བ་སྟེ་རྐྱེན་བླ་མའི་མན་ངག་གིས་ཉམས་སུ་བླངས་ན་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་དཀྱིལ་འཁོར་ཐམས་ཅད་འབྱུང་བའི་དབྱིངས་ཡིན་ནོ། ། གཉིས་པ་རྒྱས་པར་བཤད་པ་ལ་གསུམ། ཕྱི་བསྐྱེད་པའི་རིམ་པ། ནང་རྫོགས་པའི་རིམ་པ། གསང་བ་འོད་གསལ་གྱི་རིམ་པའོ། ། དང་པོ་ལ་གཉིས་ལས། ལྟ་བས་ཐག་བཅད་པ་ནི། ཕྱི་འབྱུང་བ་ལྔར་སྣང་བའི་གཟུགས་བརྙན་ནི་མེད་བཞིན་སྣང་བའི་ཆོས་ཉིད་རང་བཞིན་གྱི་རྣམ་པར་དག་པའི་གནས་ལུགས་ཤེས་རབ་ཀྱི་ཕ་རོལ་ཏུ་ཕྱིན་མ་སྟོང་པ་ཉིད་གཟུགས་སུ་སྣང་བ་སྟེ་གདོད་མ་ནས་ངོ་བོ་ཉིད་མེད་པའི་རིགས་ཆོས་ཉིད་ཀྱི་རོལ་བའམ་ཡབ་ཡུམ་དུ་གནས་སོ།

། ཕུང་པོ་ལྔ་ལ་ཆེན་པོ་ཞེས་རིགས་ཀྱི་ཡབ་ལྔའི་དེ་བཞིན་ཉིད་གཟུགས་སྟོང་པའི་རང་བཞིན་ཏེ་མེ་ལོང་ནང་གི་གཟུགས་བརྙན་བཞིན་ནོ། ། རིག་པ་བྱང་ཆུབ་ཀྱི་སེམས་གཞི་དང་རྩ་བ་མེད་པའི་རང་བཞིན་ཡེ་ནས་རྣམ་པར་རྟོག་པ་ཡུལ་ལ་མི་རྟོག་པ་ནི་རྡོ་རྗེའི་རང་བཞིན་ཀུན་ཏུ་བཟང་པོ་ཡབ་ཡུམ་གྱི་ཚོགས་སོ། ། དེའང་རིག་པ་གསལ་བ་དང་སྟོང་པ་གཉིས་སུ་མེད་པའི་དབྱིངས་བརྗོད་དུ་མེད་པ་ནི་བགྲང་བ་ལས་འདས་པའི་ཡེ་ཤེས་ཀུན་གྱི་འབྱུང་གནས་ཡིན་པས་ཀུན་ཏུ་བཟང་པོ་ཡབ་ཡུམ་གྱི་ཚོགས་ཞེས་བཏགས་པ་ཡིན་ནོ། ། མིག་ལ་སོགས་པའི་དབང་པོ་དང་གཟུགས་ལ་སོགས་པའི་ཡུལ་འདས་པ་ལ་སོགས་པའི་དུས་མིག་གི་རྣམ་པར་ཤེས་པ་ལ་སོགས་པའི་རིག་པ་རྣམས་ཀྱང་སེམས་དཔའ་དང་སེམས་མ་དང་སྒོ་བའི་བར་ཏུ་རྣམ་པར་དག་ལ་དེ་དག་གི་རང་བཞིན་ཡང་སྣང་ལ་ངོ་བོ་མེད་པར་ལྟ་བར་བྱའོ། ། གཉིས་པ་སྒོམ་པས་ཉམས་སུ་བླང་བ་ནི། སྣང་སྲིད་ཀྱི་ཆོས་ཐམས་ཅད་སྣང་དུས་ཉིད་ནས་ངོ་བོ་མེད་པ་ཀུན་ཏུ་བཟང་པོའི་དཀྱིལ་འཁོར་ལ། དངོས་པོ་དང་མཚན་མར་འཛིན་ཞེན་མེད་པའི་བློ་སྤྲོས་པ་དང་བྲལ་བའི་ངོ་བོ་ཉིད་བདག་ཉིད་ཆེན་པོ་ཀུན་ཏུ་བཟང་པོ་ཡབ་ཡུམ་གྱི་ལྷག་པ་ཡི་དགོངས་པ་ཟབ་མོ་ཡིན་ཏེ། དེ་ཉིད་ཀྱི་ངང་ལ་མེ་ལོང་ལྟ་བུ་ལ་སོགས་པ་ཐུགས་ཀྱི་ཡེ་ཤེས་ལྔས་ལྟ་ཞིང༌། དེའང་ཕྱི་ཡུལ་གྱི་རྣམ་པ་མ་འགགས་པར་སྣང་བ་ནི་མི་ལོང་ལྟ་བུའི་ཡེ་ཤེས་སོ། ། དེའི་ངོ་བོ་སྟོང་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེར་འཛིན་མེད་པ་ནི་མཉམ་པ་ཉིད་ཀྱི་ཡེ་ཤེས་སོ། ། གཟུགས་སྒྲ་ལ་སོགས་པ་སོ་སོར་སྣང་བ་ནི་སོ་སོར་རྟོག་པའི་ཡེ་ཤེས་སོ། ། དགག་སྒྲུབ་ལ་སོགས་པའི་ཉོན་མོངས་གྲོལ་བ་ནི་བྱ་བ་གྲུབ་པའི་ཡེ་ཤེས་སོ། ། ཡང་ན་དུག་ལྔ་ཤར་དུས་ངོས་ཟིན་པ་ཙམ་གྱིས་མ་སྤངས་གནས་སུ་དག་པ་ནི་ཡེ་ཤེས་ལྔའོ། ། ཡང་སེམས་རྩེ་གཅིག་མཉམ་པར་བཞག་པའི་ཚེ་ངོ་བོ་སྟོང་པ་ཉིད་ནི་ཆོས་དབྱིངས་ཡེ་ཤེས་སོ།

། རིགས་པའི་གསལ་དྭངས་མ་འགགས་པ་ནི་མེ་ལོང་ཡེ་ཤེས། གཉིས་འཛིན་མེད་པ་མཉམ་ཉིད་ཡེ་ཤེས། སྣང་ཡུལ་མ་འགགས་པ་སོར་རྟོག་ཡེ་ཤེས། གཟུང་འཛིན་གྲོལ་བ་བྱ་གྲུབ་ཡེ་ཤེས་སོ། ། གཉིས་པ་ནང་རྫོགས་པའི་རིམ་པ་ལ་གཉིས་ལས། བདེ་སྟོང་གི་དོན་ལ་སྒོམ་པའི་ཚུལ་ནི། ཡབ་ཡུམ་གྱི་དྭངས་མ་དཀར་དམར་གྱི་སྙིང་པོ་ཐིག་ལེ་རྡོ་རྗེ་དང་པདྨའི་རྩེར་ཕན་ཚུན་འདྲེས་ཤིང་མཉམ་པར་སྦྱོར་བས་ཐོབ་པའི། བདེ་བ་དང་སྟོང་པའི་ཡེ་ཤེས་མཆོག་ཏུ་གསང་བའི་རོལ་མོ་ཡིས། མཁའ་གསང་གི་དཀྱིལ་འཁོར་དུ་སྤྱན་དྲངས་པའི་ལྷ་རྣམས་མཆོད་ཅིང་རླུང་གིས་གྱེན་དུ་སྤྱན་དྲངས་ཏེ་འཁོར་ལོ་བཞིའི་རྩ་དང་ལུས་ཐམས་ཅད་ན་རང་བཞིན་གྱིས་གནས་པའི་སངས་རྒྱས་ཀྱི་དཀྱིལ་འཁོར་དང་རང་གི་སེམས་ཉིད་བདེ་བ་ཆེན་པོའི་ཡེ་ཤེས་ཀྱིས་རབ་ཏུ་དགྱེས་པ་ཆེན་པོར་གྱུར་པ་ལ་བདེ་སྟོང་གཉིས་སུ་མེད་པའི་མཆོད་པ་འབུལ་བའོ། ། གཉིས་པ་དེའི་འབྲས་བུ་ནི། དེ་ལྟར་ཟག་པ་མེད་པའི་མཆོད་པ་ཕུལ་པའི་བསོད་ནམས་ཀྱིས། གནས་སྐབས་རིག་འཛིན་གསུམ་དང་གྲུབ་པ་ཆེན་པོ་བརྒྱད་ཐོབ་ཅིང་མཐར་ཐུག་ལྷུན་གྱིས་གྲུབ་པའི་རིག་འཛིན་གྱི་ཞིང་ཡེ་ཤེས་ཀྱི་སྒྱུ་མ་སངས་རྒྱས་ཉིད་ལ་རང་སྣང་བ། ལྷུན་སྟུག་པོ་བཀོད་པའི་རང་བཞིན་བཀོད་པ་ཚད་མེད་པའི་རོལ་མོ་རིགས་ལྔའི་དཀྱིལ་འཁོར་མཐའ་ཡས་ཤིང་མཆོག་ཆོས་སྐུའི་ཞིང་ཁམས་ཀུན་ཏུ་བཟང་པོའི་གཞི་ལ་མཐར་ཕྱིན་པ་ཉིད་འཐོབ་བོ། ། གསུམ་པ་གསང་བ་འོད་གསལ་གྱི་རིམ་པ་ལ་གསུམ་ལས། དང་པོ་གཞི་འོད་གསལ་གྱི་རང་བཞིན་ངོས་བཟུང་བ་ནི། འཁོར་ལོ་བཞི་དང་ཁྱད་པར་སྙིང་ག་ན་གནས་པ་འོད་གསལ་གསང་བའི་ཐིག་ལེ་སྐུ་དང་ཡེ་ཤེས་ཀྱི་དཀྱིལ་འཁོར་ནི་ལྷུན་གྱིས་གྲུབ་པའི་དེ་བཞིན་ཉིད་ཀྱི་དབྱིངས་འོག་མིན་སྟུག་པོ་བཀོད་པའི་རང་བཞིན་དུ་གནས་པ་དེ་ཡེ་ནས་སངས་རྒྱས་ཀུན་གྱི་དངོས་པོར་ལྷུན་གྱིས་གྲུབ་པས་སྐུ་གསུམ་རང་ལ་གནས་པ་ཞེས་བྱའོ། ། གཉིས་པ་ལམ་ཡེ་ཤེས་ཀྱི་སྣང་བ་ངོས་བཟུང་བ་ནི།

དེ་ལྟ་བུའི་དཀྱིལ་འཁོར་བསྒོམས་པས་ཏིང་ངེ་འཛིན་གྱི་སྣང་ཡུལ་འོད་དང་ཐིག་ལེ་ལ་སོགས་པ་མཐོང་བ་ནི། ཕྱོགས་བཅུ་དུས་བཞིར་མངོན་པར་རྫོགས་པ་སངས་རྒྱས་པའི་སངས་རྒྱས་ཐམས་ཅད་ཀྱི་སྐུ་དང་གསུང་དང་ཡོན་ཏན་དང་ཕྲིན་ལས་དང་ཐུགས་ཀྱི་དཀྱིལ་འཁོར། མ་ལུས་པའི་བདག་ཉིད་ཀྱི་ཞལ་མཐོང་བ་ཡིན་པས། སེམས་ཉིད་རང་བཞིན་གྱིས་དག་པའི་སངས་རྒྱས་ལ་ཏིང་ངེ་འཛིན་གྱིས་དབང་བསྒྱུར་བ་དེ་ཉིད་ཆོས་ཐམས་ཅད་ཀྱི་མཆོག་ཉིད་ཀྱི་དམ་པ་ཡིན་ཏེ། ། གནས་ལུགས་མཐར་ཐུག་གི་དོན་སྒོམ་པ་ཡིན་པའི་ཕྱིར་རོ། ། དེ་ལྟར་སྒོམ་པའི་ཚེ་རང་བཞིན་གྱི་དཀྱིལ་འཁོར་དང་ཏིང་ངེ་འཛིན་བསྐྱེད་པའི་དཀྱིལ་འཁོར་ལ་གནས་པ་དེས་རང་སྣང་འོད་གསལ་གྱི་དཀྱིལ་འཁོར་སྒོམ་པ་ཉིད། ཤེས་རབ་རྫོགས་པའི་རིམ་པ་ཡེ་ཤེས་ཆེན་པོའི་དཀྱིལ་འཁོར་དུ་ལྷུན་གྱིས་གྲུབ་པས་ལམ་གོང་ནས་གོང་གི་ཡོན་ཏན་རྫོགས་པར་མངོན་དུ་བྱེད་དོ། །

ཁྱད་པར་རང་སྣང་རིག་ལྔའི་ཞིང་དུ་གྱུར་པ་དེའི་ཚེ་ཕྱི་དང་ནང་གི་རྩ་གནས་འཁོར་ལོ་ཐམས་ཅད་ན་ཡེ་ཤེས་ཀྱི་རང་བཞིན་རིག་པའི་རྒྱན་དུ་ལྷ་སོ་སོའི་དཀྱིལ་འཁོར་མ་ལུས་པ་ཐོགས་ཏེ་ཡོན་ཏན་བརྒྱ་ཕྲག་བཅུ་ལ་སོགས་པས་མཛེས་སོ། ། དེ་ནས་དེ་དག་གི་འཛིན་པ་ཐམས་ཅད་ཟད་པ་ན་ས་དང་ལམ་གྱི་རང་བཞིན་ཡེ་ནས་དག་པའི་ཆོས་ཉིད་ཟད་པ་ལ་ཐུག་གོ ། འབྲས་བུ་ལོངས་སྤྱོད་རྫོགས་པའི་དཀྱིལ་འཁོར་ཆོས་སྐུའི་དཀྱིལ་འཁོར་དང་གཉིས་སུ་མེད་པར་མཉམ་པར་སྦྱོར་བས། ཐུགས་རྗེ་སྤྲུལ་པའི་དཀྱིལ་འཁོར་མ་ལུས་པ་ལྷུན་གྲུབ་ཆེན་པོར་ཡོངས་ཀྱིས་འབྱུང་ཞིང༌། དེའི་མཐུས་ཕྱོགས་བཅུ་དུས་བཞིའི་འཇིག་རྟེན་དྲུག་གི་དཀྱིལ་འཁོར་མ་ལུས་པ་འདུལ་བའི་མགོན་དུ་གྱུར་པ་སྟེ། ཐུབ་པ་དྲུག་ལ་སོགས་པའི་རང་བཞིན་དུ་སྣང་བས་སེམས་ཅན་སྒྱུ་མ་ལྟ་བུའི་དཀྱིལ་འཁོར་ཐམས་ཅད་འཁོར་བའི་རྒྱལ་མཚོ་ལས་སྒྲོལ་བའི་ཕྲིན་ལས་ཕུན་སུམ་ཚོགས་པར་མཛད་པ་ཡིས་གང་ལ་གང་འདུལ་དུ་སྣང་ཡང༌། སྣང་དུས་ཉིད་ནས་བསྒྲལ་བར་བྱ་བའི་སེམས་ཅན་རང་མཚན་པ་དང་སྒྲོལ་བར་བྱེད་པའི་སྤྲུལ་པ་བདེན་པ་མེད་པར་གདུལ་བྱ་དང་འདུལ་བྱེད་ཀྱི་དཀྱིལ་འཁོར་གཟུགས་བརྙན་དང་སྤྲུལ་པ་ལྟ་བུར་སྤྱོད་པའོ། ། གསུམ་པ་དོན་བསྡུ་བ་ནི། ཆོས་ཐམས་ཅད་ཡེ་ནས་སྐུ་དང་ཡེ་ཤེས་སུ་རྫོགས་པའི་དཀྱིལ་འཁོར་དུ་གནས་པ་ལ། དེ་ལྟར་ཤེས་པར་བྱེད་པའི་ཐོས་པ་དང་དེའི་དོན་སེམས་ཀྱིས་དཔྱོད་པའི་བསམ་པ་དང་དེ་ཐོག་ཏུ་སྒོམ་པར་བྱེད་པའི་རང་བཞིན་ཐབས་བསྐྱེད་པ་དང་ཤེས་རབ་རྫོགས་པའི་རིམ་པ་མཉམ་པར་སྦྱོར་བའི་དོན་གྱིས། བསྒྲུབ་པའི་འབྲས་བུ་རང་བྱུང་གི་ཡེ་ཤེས་གདུལ་བྱའི་དོན་ལ་ཐུགས་རྗེ་ཆེན་པོས་ཀུན་ནས་ངམ་པར་མཛད་པའི་ཕྲིན་ལས་དང་བཅས་པ་ལྷུན་གྱིས་གྲུབ་པ་འཐོབ་བོ། ། དེ་ལྟ་བུའི་ཚུལ་ཕུན་སུམ་ཚོགས་པ་འདི་ནི་སངས་རྒྱས་ཐམས་ཅད་ཀྱིས། བསླུ་བ་མེད་པའི་ཆོས་སུ་ཞལ་གྱིས་བཞེས་ཤིང་ལམ་བསྐྱེད་རྫོགས་གཉིས་སུ་མེད་པར་བསྒོམས་པའི་འབྲས་བུ་སངས་རྒྱས་གྲུབ་པའི་རང་བཞིན་ལས་འདའ་བར་མི་མཛད་པའི་དམ་ཚིག་གི་མཆོག་ཏུ་བསྟན་པ་ཡིན་ནོ།

། གཉིས་པ་དེ་གཞན་ལས་ཁྱད་པར་དུ་འཕགས་པའི་ཚུལ་ལ་གསུམ་ལས། སྒྲུབ་པ་པོ་གང་ཟག་གི་ཆེ་བ་ནི། རྣལ་འབྱོར་པ་གང་ཞིག་ཐེག་པ་འདི་ལ་མོས་པར་གྱུར་པ་ཙམ་ཡང༌། ཕྱོགས་བཅུའི་སངས་རྒྱས་ཐམས་ཅད་ཀྱི་དཀྱིལ་འཁོར་ཐམས་ཅད་ཀྱིས། རང་རང་བཞུགས་པའི་ཕྱོགས་དང་དུས་མ་ལུས་པ་ཀུན་ནས་དུས་དང་རྣམ་པ་ཐམས་ཅད་དུ། གསང་ཆེན་དོན་གྱི་དཀྱིལ་འཁོར་མ་ལུས་པ་ཐམས་ཅད་རྒྱུད་ལ་བསྙེན་པ་སྟེ་མྱུར་དུ་འཐོབ་པ་ཡི། རང་བཞིན་རྨད་དུ་བྱུང་བའི་གསང་བ་ལ་ཉེ་བའི་སྲས་སུ་དགོངས་པར་འགྱུར་རོ། ། གཉིས་པ་སྒྲུབ་ཐབས་ལམ་གྱི་ཆེ་བ་ལ་བཞི་ལས། ལམ་ཀུན་གྱི་འབྲས་བུ་ཡིན་པའི་ཆེ་བ་ནི། དུས་ཀྱི་ཡུན་བསྐལ་པ་སངས་རྒྱས་ཀྱི་ཞིང་གི་རྡུལ་ཕྲ་བ་སྙེད་དུ། རྒྱུའི་ཐེག་པ་སྣ་ཚོགས་ལ་རྒྱུའི་ཤིན་ཏུ་སྦྱངས་ཏེ་དེ་ལ་རབ་ཏུ་གནས་པར་བྱས་ཤིང་བརྩོན་པ་དང༌། གསང་སྔགས་ཀྱི་ཐེག་པའི་སྒོ་ནས་ཕྱི་ནང་གི་དཀྱིལ་འཁོར་མ་ལུས་པ་བསྙེན་ཅིང་བསྒྲུབ་པ་དེ་ཐམས་ཅད་ཀྱི་དོན་དུ་གཉེར་བྱ་ཡི། འབྲུས་གསང་ཆེན་ཨ་ཏི་ཡོ་གའི་ཐེག་པ་འདི་ཡིན་ཏེ་སངས་རྒྱས་པ་ལ་ཐམས་ཅད་ལམ་འདི་ལ་རག་ལུས་པའི་ཕྱིར་རོ། ། གཉིས་པ་རྒྱལ་བ་ཀུན་གྱི་གཤེགས་ཤུལ་ཡིན་པར་བསྟན་པ་ནི། སྣྲེལ་གཞི་དང་སྟེང་འོག་ལ་སོགས་པའི་འཇིག་རྟེན་དྲུག་གི་ཕྱོགས་བཅུ་ན། སྔར་འདས་པ་དང་ད་ལྟར་བྱུང་ནས་འགྲོ་བའི་དོན་མཛད་པ་ཡི། རྒྱལ་བའི་དཀྱིལ་འཁོར་མ་ལུས་པ་ཐམས་ཅད་ཀྱང༌། ལམ་འདི་ལ་བསྙེན་ནས་སྐུ་ལྔ་ལྷུན་གྱིས་རྫོགས་ཏེ་དུས་གསུམ་གྱི་སངས་རྒྱས་ཐམས་ཅད་ལ་བགྲོད་ལམ་གཅིག་པོ་འདི་ལས་གཞན་མེད་པའི་ཕྱིར་རོ། ། གསུམ་པ་རྣལ་འབྱོར་པ་ཀུན་གྱི་ལམ་ཡིན་པར་བསྟན་པ་ནི། སྔར་དང་ད་ལྟར་བྱུང་བའི་རྣལ་འབྱོར་པ་ཀུན་དང་མ་འོངས་པ་ན་འབྱུང་བའི་རིག་འཛིན་གྱི་རྣལ་འབྱོར་པ་ཐམས་ཅད་ཀུན། ལམ་འདི་ཡིས་ལྷུན་གྱིས་གྲུབ་པའི་རིག་འཛིན་སངས་རྒྱས་ཀྱིས་འགྲུབ་པར་འགྱུར་ཏེ་དུས་གསུམ་གྱི་སངས་རྒྱས་ཐམས་ཅད་ཀྱི་ལམ་ལ་ཐ་དད་མེད་པའི་ཕྱིར་རོ།

། བཞི་པ་རྒྱུའི་ཐེག་པ་ལས་ཁྱད་པར་འཕགས་པའི་ཚུལ་ནི། རྫོགས་པ་ཆེན་པོ་ཨ་ཏི་ཡོ་གའི་ཚུལ་འདི་ནི་ཐེག་པ་འོག་མ་ལ་མ་གྲགས་པའི་གསང་ཆེན་འབྲས་བུ་མངོན་དུ་བྱེད་ངེས་པ་ཡི་མན་ངག ། ཚེ་འདི་ཉིད་ལ་འབྲས་བུའི་ངོ་བོ་ཡེ་ནས་སངས་རྒྱས་པའི་དཀྱིལ་འཁོར་ལམ་དུ་བྱས་པས་གཞན་ནས་སྒྲུབ་མ་དགོས་པར་རང་ཆས་སུ་གྲུབ་པའི་སངས་རྒྱས་ཉེ་ལམ་འདིས་མངོན་དུ་གྱུར་པ་ཡིན་ནོ། ། གསུམ་པ་དེ་ལས་མཆོག་ཏུ་གྱུར་པའི་ལམ་གཞན་མེད་པར་བསྟན་པ་ནི། ཕྱོགས་བཅུ་དུས་བཞིའི་རྒྱལ་བ་སྔ་ཕྱིར་གཤེགས་ཤིང་ད་ལྟར་བཞུགས་པའི་དཀྱིལ་འཁོར་མ་ལུས་པ་ཐམས་ཅད་ལ། ཨ་ཏིའི་ཐེག་པ་ཡེ་གྲོལ་ལྷུན་གྱིས་རྫོགས་པ་འདི་ལས་གཞན་པའི་ཉེ་ལམ་གསང་བའི་ངེས་དོན་ཅུང་ཟད་ཀྱང་མེད་དེ། གཞན་དུ་བཙལ་ཀྱང་རྒྱལ་བས་དེ་ལས་ཟབ་པའི་ཆོས་ནམ་ཡང་མི་བརྙེས་སོ་སྟེ་མི་རྙེད་པའི་དོན་ཏོ། ། གསུམ་པ་གང་ལ་གདམས་པའི་སྣོད་བསྟན་པ་ལ་གཉིས་ལས། སྐལ་བཟང་སྦྱིན་པའི་སྣོད་ནི། སངས་རྒྱས་ཀུན་གྱི་གསང་བ་ཕྱག་རྒྱ་ཆེན་པོའི་མཆོག་རང་བཞིན་གསང་བའི་སྙིང་པོའི་རྒྱུད་འདི་ཉིད། གང་ཟག་མང་དུ་ཐོས་པའི་ཚིག་གི་རིམ་པ་ལ་མཁས་ཤིང་དེའི་དོན་བསམ་བྱུང་གིས་ཤེས་རབ་ཀྱིས་དཔྱད་པས་དོན་ལ་མཁས་པ་དེ་ཉིད་བསྒོམ་པ་ལ་ཡང་དང་ཡང་དུ་ལེགས་པར་རབ་ཏུ་སྦྱངས་པའི། ཤེས་རབ་ཀྱི་མིག་དང་ལྡན་པ་རྣམས་ཀྱིས་ཟུངས་ཤིང༌། དེ་ལས་ཀྱང་རང་བཞིན་གསང་བའི་སྙིང་པོའི་སྣོད་དང་ལྡན་པས་ཟབ་མོའི་དོན་རླབས་པོ་ཆེ་ལ་མི་སྐྲག་ཅིང་སེམས་ཀྱི་ངང་ཚུལ་དགེ་ཞིང་བཟང་ལ་དད་པ་བརྟན་པ་དེ་ལ་ཆོས་འདི་གཏད་པར་བྱ་ཞིང༌། རང་གི་ལུས་དང་ལོངས་སྤྱོད་ཐམས་ཅད་བླ་མ་དང་ཆོས་ཀྱི་ཕྱོགས་སུ་གཏོང་ནུས་པ་ལ་ཡོངས་སུ་རྫོགས་པར་སྦྱིན་ནོ། ། གཉིས་པ་སྐལ་མེད་ལ་མི་སྦྱིན་པར་བསྟན་པ་ནི། སྦྱིན་པར་བྱ་བའི་སྣོད་ལས་གཞན་དུ་བསྟན་ཡང་མི་གོ་བ་དང༌། གོ་ཡང་ཕྱིན་ཅི་ལོག་ཏུ་སྤྱོད་ཅིང་སྡོམ་པ་དང་དམ་ཚིག་འཆལ་བ་བསྙེན་སྒྲུབ་ཚོགས་གཉིས་ལས་གཡེལ་བ་བསྡང་ཞིང་སྐྲག་པ་སྐྱེ་བ་རྣམས་ལ་དུས་ནམ་ཡང་སྦྱིན་པར་མི་བྱ་སྟེ་ཉེས་པ་ཆེན་པོ་གདུང་བར་བྱེད་པའི་ཕྱིར་རོ།

། ཡང་དག་པའི་དོན་ལ་རྨོངས་པར་གྱུར་ལ་མི་ཤེས་ཤིང་སྐལ་པ་མེད་པ་བ་དང་སྒོ་གསུམ་འཕྱར་བ་མ་བསྡམས་མ་ཞི་བས་སྡིག་པ་བྱེད་ཅིང་གསང་བ་སྒྲོགས་པ་སོགས་ལ་གལ་ཏེ་སྦྱིན་ན། མཁའ་འགྲོ་དང་ཆད་པས་དུས་མིན་པར་ནི་སྲོག་ཟད་ནས། ཚེའི་དུས་བྱེད་ཅིང་ཕྱི་མ་ལ་ཚ་དམྱལ་མུན་པ་མི་བཟད་པ་འཁྲིགས་པ་རྣམས་སུ་མྱལ་བའི་མེས་བསྲེག་པ་དང་གྲང་དམྱལ་གྱི་བུ་ཡུག་ལ་སོགས་པས་སྦྲེབ་པ་ལ་ཡུན་རིང་དུ་གནས་དགོས་སོ། ། གསུམ་པ་སྐབས་ཀྱི་དོན་བསྡུ་བ་ནི། ཞེས་དཀྱིལ་འཁོར་གྱི་དབང་ཕྱུག་དེ་བཞིན་གཤེགས་པ་ཀུན་ཏུ་བཟང་པོ་ཉིད་གྱིས་རང་སྣང་དུ་བཀོད་པའི་དེ་བཞིན་གཤེགས་པ་ཉིད་ལ་ཆེད་དུ་བརྗོད་དོ། ། མཆོག་ཏུ་གསང་བའི་སྙིང་པོ་རྫོགས་པ་ཆེན་པོའི་གདམས་ངག་ཚེ་འདིས་ཉིད་དུ་གྲོལ་བར་བྱེད་པར་དེ་ཁོ་ན་ཉིད་ངེས་པ་ལས་ཐེག་པ་འོག་མ་རྣམས་ལ་ཤིན་ཏུ་གསང་བ་མན་ངག་གི་སྙིང་པོའི་ལེའུ་སྟེ་བཅུ་གསུམ་པའོ། ། དོན་གསུམ་པ་འབྲས་བུ་སྐུ་དང་ཡེ་ཤེས་ཀྱི་རང་བཞིན་ལ་བསྟོད་པའི་ཚུལ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། ། ལམ་བསྐྱེད་རྫོགས་ཀྱི་དཀྱིལ་འཁོར་བསྟན་པ་དེ་ནས་འབྲས་བུ་ལྷུན་གྱི་གྲུབ་པའི་དཀྱིལ་འཁོར་ལ་བསྟོད་པའི་ཕྱིར་དེ་བཞིན་གཤེགས་པ་ཐམས་ཅད་ཉིད་ཀྱི་དཀྱིལ་འཁོར་ལ་དགྱེས་པ་ཆེན་པོའི་གླུ་འདི་བླངས་སོ། ། གཉིས་པ་ལ་གཉིས། སྐུ་ལྔ་ཡེ་ཤེས་ལྔ་དང་བཅས་པ་ལ་སྤྱིར་བསྟོད་པ་དང༌། དཀྱིལ་འཁོར་གྱིས་དབང་ཕྱུག་ཡབ་ཡུམ་ལ་བྱེ་བྲག་ཏུ་བསྟོད་པའོ། ། དང་པོ་ལ་ལྔ་ལས། དང་པོ་སྐུ་རྡོ་རྗེ་རིགས་ཀྱིས་དཀྱིལ་འཁོར་ཆོས་ཀྱི་དབྱིངས་སུ་སྐུ་ལྔ་རྫོགས་པས་ཨོཾ་ཞེས་གླུའི་མགོ་འདྲེན་པ་དང༌། བླ་མ་རོང་བས་དེ་ལ་ཨཱོཾ་ཞེས་པ་ནི་གླུའི་ཡན་ལག་ཐམས་ཅད་རྫོགས་པ་སྟེ། ཡི་གེ་ཨཱོཾ་ནི་རྒྱལ་བའི་དཀྱིལ་འཁོར་ཆེན་པོ་དང་ཐ་མི་དད་པས་གླུ་ལེན་པའི་མཁན་པོ་ཡིན་ནོ། ། དེ་བཞིན་དུ་ཚངས་པ་དབྱངས་ཀྱིས་འདྲེན་པ་ཡིན་པས་གླུའི་དབྱངས་ཡིན་ནོ།

། དོན་ཆེན་པོ་སྟོན་པའི་ཚིག་ཡིན་པས་གླུའི་ཚིག་ཡིན་ནོ། ། དེའུ་མཐོ་དམན་གསལ་བར་བྱེད་པས་གླུའི་རྒྱན་ཡིན་ནོ། ། ཡི་གེ་ཨཱོཾ་གྱིས་དྲངས་ན་གླུ་དང་ཚིག་ཐམས་ཅད་གསང་སྔགས་བདེན་པའི་ངག་ཏུ་བྱིན་གྱིས་རློབ་པར་བྱེད་པ་ཡིན་པས་གླུ་བྱིན་གྱི་རློབ་པ་ཡིན་ནོ་ཞེས་བཞེད་ཅིང༌། སྐུ་དེ་ཡང་ཕྱོགས་བཅུ་དུས་བཞི་ཀུན་གྱི་སངས་རྒྱས་ཐམས་ཅད་ཀྱི་སྐུ་རྡོ་རྗེ་གཉིས་སུ་མེད་པའི་རང་བཞིན་དུ་མངོན་པར་རྫོགས་པར་སངས་རྒྱས་པ་ཡི་རང་བཞིན། ། རང་སྣང་དག་པའི་ཡེ་ཤེས་མེ་ལོང་ལྟ་བུ་ལ་སོགས་པའི་རང་བཞིན་སྤྲོས་པ་དང་བྲལ་བའི་དཀྱིལ་འཁོར་སྐུའི་ཐུགས་རྣམ་པར་དག་པའི་ཐིག་ལེ་ཆེ་སྟེ་གཉིས་སུ་མེད་པའི་དོན་ཏོ། ། དེ་ལྟ་བུའི་རང་སྣང་དེའང་བསོད་ནམས་ཕུན་སུམ་ཚོགས་པའི་ངོ་བོ་སྣང་ལ་རང་བཞིན་མེད་པའི་དཀྱིལ་འཁོར་ནི་སྐུ་ལྔ་སྟེ་རིགས་ལྔའི་རང་བཞིན་མཐའ་དབུས་མེད་པར་ཁྱབ་པས་སྐུ་ཡི་ཚོགས་སོ། ། དེའི་ངོ་བོ་སྣང་སྟོང་གཉིས་སུ་མེད་པའི་རང་བཞིན་ནི་སྐུའི་གསུང་བརྗོད་བྲལ་དོན་གྱི་ཐེག་ལེ་ཡོན་ཏན་ཕུན་སུམ་ཚོགས་པ་ཀུན་ཏུ་རྫོགས་དེ་ལ་དགྱེས་པས་ཧོ་ཞེས་སོ། ། གཉིས་པ་གསུང་པདྨ་རིགས་ཀྱི་དཀྱིལ་འཁོར་དུ་སོ་སོར་རྟོགས་པའི་ཡེ་ཤེས་ཡེ་ནས་རྣམ་པར་དག་པའི་གསུང་ལྔ་རྫོགས་ཤིང་ལྷུན་གྱིས་གྲུབ་པས་ཨོཾ་ཞེས་སོ། ། འོད་དཔག་མེད་ཀྱི་དཀྱིལ་འཁོར་དེ་ཡང་སྣང་སྟོང་དབྱེར་མེད་པས་རྡོ་རྗེ་བསོད་ནམས་དང་ཡེ་ཤེས་ཀྱི་རང་བཞིན་ལྷུན་གྱིས་གྲུབ་པའི་ཐིག་ལེ་ཆེ། མི་ཕྱེད་པའི་རྡོ་རྗེ་སོ་སོར་རྟོགས་པ་ལ་སོགས་པའི་ཡེ་ཤེས་ཀྱི་དཀྱིལ་འཁོར་ལྡན་པ་ནི་གསུང་གི་ཐུགས་སོ། ། གཉིས་སུ་མེད་པའི་རྡོ་རྗེ་ཡེ་ཤེས་ཀྱི་རང་སྒྲ་ཆེན་པོ་མཐའ་ཡས་པ་མངའ་བ་ནི་གསུང་གི་གསུང་ངོ༌། ། དོན་གྱི་རྡོ་རྗེ་རང་སྣང་བས་རྒྱལ་པོ་ཐིག་ལེ་ཆེ་སྟེ་གསུང་གི་སྐུ་ཡིན་པས་དེ་ལ་དགྱེས་ཏེ་ཧོ་ཞེས་སོ། ། གསུམ་པ་ཐུགས་སངས་རྒྱས་རིགས་ཀྱི་དཀྱིལ་འཁོར་དུ་མེ་ལོང་ལྟ་བུའི་ཡེ་ཤེས་ལ་བསྟོད་པ་ནི།

ཐུགས་ལྔ་རྫོགས་པས་ཨཱོཾ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྫོགས་པ་ཆེ་སྟེ་རྣམ་པར་སྣང་མཛད་དོ། ། དེ་ཉིད་ལ་ཡོན་ཏན་ཕྲིན་ལས་མ་ལུས་པ་ཀུན་ཏུ་རྫོགས་པ་ནི་ཐུགས་ཀྱི་ཐུགས་སོ། ། ཡོན་ཏན་ཕུན་སུམ་ཚོགས་པ་རྣམས་མ་བཙལ་བར་ཡེ་ནས་ལྷུན་རྫོགས་སུ་གནས་པ་རང་བཞིན་ཀུན་ཏུ་བཟང་པོའི་ངང་ནི་ཐུགས་ཀྱི་གསུང་ངོ༌། ། དེའི་ཚེ་ཡེ་ཤེས་ཀྱི་དཀྱིལ་འཁོར་རང་སྣང་དུ་འདུས་པའི་ཚོགས་ཆེན་པོ་ནི་རང་བཞིན་གྱིས་དག་པས་ཐིག་ལེ་ཆེ་སྟེ་ཐུགས་ཀྱི་སྐུའོ། ། ལྷུན་གྱིས་གྲུབ་པས་ཧོ་ཞེས་སོ། ། བཞི་པ་ཡོན་ཏན་རིན་ཆེན་རིགས་ཀྱི་དཀྱིལ་འཁོར་དུ་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། ཡོན་ཏན་ཕུན་སུམ་ཚོགས་པ་ལྔ་ལྷུན་གྱིས་གྲུབ་པས་ཨཱོཾ་ཞིང་ཁམས་ཕུན་སུམ་ཚོགས་པ་ཆོས་ཀྱི་དབྱིངས་མཚན་མ་ཐམས་ཅད་མི་དམིགས་ཤིང་ཐབས་ཤེས་ཀྱི་སྒྱུ་འཕྲུལ་ལྷུན་སྟུག་པོ་བཀོད་པའི་རང་སྣང་མཉམ་པའི་དབྱིངས་ན། གཞལ་ཡས་ཁང་དང་ལྷའི་དཀྱིལ་འཁོར་མཐའ་ཡས་པ་རྒྱན་གྱི་བྱེ་བྲག་ཀུན་ནས་འོད་ཟེར་སྣ་ཚོགས་སྤྲོ་བ་ནི་ཡོན་ཏན་གྱི་སྐུའོ། ། ཡེ་ཤེས་མཐའ་ཡས་པ་ཀུན་ནས་ལྷུན་གྱིས་གྲུབ་ཅིང་དབྱེར་མེད་མཉམ་པའི་ངང་དུ་ཐིམ་པ་ནི་བརྡའམ་རང་བཞིན་ཏེ་ཡོན་ཏན་གྱི་གསུང་ངོ༌། ། ཏིང་ངེ་འཛིན་དང་རྫུ་འཕྲུལ་དང་མངོན་པར་ཤེས་པ་ལ་སོགས་པ་སྣ་ཚོགས་ཀྱི་གཏེར་ཡིད་བཞིན་གྱི་ནོར་བུ་ལྟར་དགོས་འདོད་འབྱུང་བའི་སྐུ་གསུང་ཐུགས་ཆེན་པོ་མངའ་བ་ནི་ཡོན་ཏན་གྱི་ཐུགས་ཏེ། ངོ་མཚར་ཆེ་ཧོ་ཞེས་སོ། ། ལྔ་པ་ཕྲིན་ལས་ཀྱི་རིགས་ཀྱི་དཀྱིལ་འཁོར་དུ་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཕྲིན་ལས་ལྔ་ལྷུན་གྱིས་གྲུབ་པས་ཨཱོཾ་ཕྱོགས་བཅུའི་སྣོད་བཅུད་ཀྱི་འཇིག་རྟེན་ཞིང་གི་རྡུལ་ཕྲ་བ་སྙེད་དུ། རྒྱལ་བའི་དོན་ཕྲིན་ལས་རྣམ་པ་བཞི་པོ་རྣམ་ཀྱི་གྲངས་རྡུལ་ཕྲན་སྙེད་པ་ནི་མཛད་པ་རང་གི་ངོ་བོ་ཡིན་ཏེ་ཕྲིན་ལས་ཀྱི་སྐུའོ། གང་ལ་གང་འདུལ་གྱི་སྤྲུལ་པའི་གྲངས་རྡུལ་ཕྲན་དང་མཉམ་པ་བསམ་ཡས་ཀྱིས་འདུལ་བ་ནི་སྤྲུལ་པ་འཕྲོ་བ་སྟེ་ཕྲིན་ལས་ཀྱི་གསུང་ངོ༌།

སྤྲུལ་པ་དེ་དག་གིས་ཞིང་དེ་དག་ཏུ་སྐད་ཅིག་ཡུད་ཙམ་ལ་ཁྱབ་ནས་འབད་རྩོལ་མེད་པར་འགྲོ་བའི་དོན་ལྷུན་གྱིས་གྲུབ་པ་ནི་ཆོས་ཀྱི་སྐུ་ལས་མ་གཡོས་བཞིན་རྩོལ་མེད་དུ་གྲུབ་པའི་ཕྲིན་ལས་ཀྱི་ཐུགས་སོ། ། དེ་ལ་ངོ་མཚར་བས་ཧོ་ཞེས་སོ། ། གཉིས་པ་དཀྱིལ་འཁོར་གྱི་དབང་ཕྱུག་ཡབ་ཡུམ་ལ་བྱེ་བྲག་ཏུ་བསྟོད་པ་ནི། སྐུ་དང་ཡེ་ཤེས་ལྷུན་གྱིས་རྫོགས་པས་ཨོཾ་ཕྱོགས་བཅུ་དུས་བཞི་དང་རང་སྣང་གི་རིགས་ལྔའི་དཀྱིལ་འཁོར་ཐམས་ཅད་མ་ལུས་པའི་རང་བཞིན་ནི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ཡིན་ལ། དེ་དག་གི་སྐུ་གསུང་ཐུགས་ཀྱི་བྱེད་པ་པོའི་བདག་ཉིད་ཆེ་སྟེ་ཀུན་ཏུ་བཟང་པོ་དང༌། སྐུ་གསུང་ཐུགས་ཀྱི་བྱ་བ་མོའི་ཡུལ་ཀུན་ལ་ཁྱབ་པ་ནི་ཀུན་ཏུ་བཟང་མོ་སྟེ། ཡབ་ཡུམ་གཉིས་སུ་མེད་པའི་རང་བཞིན་དེ་ནི་འཁོར་འདས་ཐམས་ཅད་སྐུ་གསུང་ཐུགས་ཀྱི་ངོ་བོ་ཡེ་ནས་སངས་རྒྱས་པའི་ཆོས་ཉིད་ཐིག་ལེ་ཆེ་གཞི་ལམ་འབྲས་བུའི་ཀུན་ཏུ་བཟང་པོ་ཡབ་ཡུམ་ནི་སངས་རྒྱས་དང་སེམས་ཅན་ཀུན་གྱི་གདོད་མའི་མགོན་པོར་ལྷུན་གྱིས་གྲུབ་པས་ཧོ་ཞེས་སོ། ། གསུམ་པ་སྐབས་ཀྱི་དོན་བསྡུ་བ་ནི། ཞེས་ལྷུན་སྟུག་པོ་བཀོད་པའི་ཞིང་རང་སྣང་དག་པའི་འཁོར་ལ་ཞུ་བ་པོ་མེད་པར་ཆེད་དུ་བསྒྲགས་སོ། ། འབྲས་བུ་གསང་བའི་སྙིང་པོ་སྐུ་དང་ཡེ་ཤེས་ཀྱི་དེ་ཁོ་ན་ཉིད་ངེས་པ་ལས་མཉེས་པའི་མཆོད་པའི་ལེའུ་སྟེ་བཅུ་བཞི་པའོ། ། སྤྱི་དོན་གཉིས་པ་ཁྲོ་བོ་མངོན་པར་འབྱུང་བའི་དཀྱིལ་འཁོར་བཤད་པ་ལ་གསུམ་སྟེ། གཞི་ལྷུན་གྱིས་གྲུབ་པའི་རང་བཞིན་ཁྲོ་བོའི་དཀྱིལ་འཁོར་དུ་སྣང་བའི་ཚུལ་བསྟན་པ། ལམ་ཇི་ལྟར་བསྒྲུབ་པ་ཐབས་ཀྱི་ཡན་ལག་རྒྱ་ཆེར་བཤད་པ། འབྲས་བུ་སྐུ་དང་ཡེ་ཤེས་ལ་བསྟོད་པའི་ཚུལ་བརྗོད་པའོ། ། དང་པོ་ལ་གཉིས། ཁྲོ་བོ་མངོན་པར་འབྱུང་བའི་ཚུལ་མདོར་བསྟན་པ་དང༌། དེའི་རང་བཞིན་རྒྱས་པར་བཤད་པའོ། ། དང་པོ་ནི། ཞི་བའི་དཀྱིལ་འཁོར་བསྟན་པ་དེ་ནས་ཕྱོགས་བཅུ་དུས་བཞིའི་དེ་བཞིན་གཤེགས་ཐམས་ཅད་ཀྱི་བདག་ཉིད་ཆེན་པོ་དཔལ་ཀུན་ཏུ་བཟང་པོ་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོ་ཉིད་ཀྱིས་ཆོས་སྐུ་སྤྲོས་པ་དང་བྲལ་བའི་ངང་ལས་མ་གཡོས་བཞིན་དུ་ལྷུན་སྟུག་པོ་བཀོད་པའི་ཞིང་དུ་རང་སྣང་ཁྲོ་བོའི་དཀྱིལ་འཁོར་ཡེ་ཤར་ཏུ་བཀོད་པའི་མངོན་པར་འདུ་མཛད་དེ་སྤྲུལ་པ་སྐུའི་ཁྲོ་བོ་འབྱུང་བའི་འཆར་གཞིར་བཞུགས་སོ།

། གཉིས་པ་ལ་གཉིས། གདུལ་བྱ་ལས་ཀྱི་ཁྲོ་བོའི་འབྱུང་ཚུལ་དང༌། འདུལ་བྱེད་ཡེ་ཤེས་ཀྱི་ཁྲོ་བོས་བཏུལ་ཚུལ་ལོ། ། དང་པོ་ལ་གཉིས། ། དགོས་ཆེད་དྲི་བ་དང༌། དེའི་ལན་བཤད་པའོ། ། དང་པོ་ནི། འཆར་གཞི་ལོངས་སྐུ་དང་དེ་ལས་ཤར་བ་སྤྲུལ་སྐུའི་ཁྲོ་བོའི་དཀྱིལ་འཁོར་བསྟན་པ་དེ་དགོས་པའམ་རྒྱུ་མཚན་ཅིའི་ཕྱིར་ཞེ་ན། གཉིས་པ་ལ་གཉིས། རྒྱུ་གང་གིས་བསྐྱེད་པ་དང༌། འབྲས་བུ་གང་དུ་སྨིན་པའོ། །

དེའང་སྤྲུལ་སྐུའི་ཁྲོ་བོས་འདུལ་པ་ལ་ལོངས་སྐུའི་ཁྲོ་བོ་དགོས་ལ། ལོངས་སྐུའི་ཁྲོ་བོ་མཛད་པའི་ཆོ་འཕྲུལ་རང་སྣང་དུ་སྟོན་པ་ཇི་འདྲ་བ་སྤྲུལ་སྐུའི་ཁྲོ་བོས་གདུལ་བྱའི་འཇིག་རྟེན་དུ་སྟོན་པས་ཆུ་དང་ཟླ་གཟུགས་བཞིན་འབྲེལ་པ་གྲུབ་པ་དེའི་ཕྱིར་མ་དག་པར་སྣང་བ་ཉིད་འདུལ་བར་སྟོན་པའོ། ། སྐབས་འདིའི་གདུལ་བྱ་དང་འདུལ་བྱེད་བཟང་ངན་གྱིས་བསྐྱེད་པའི་རྒྱུ་འབྲས་དང་བཟང་ངན་དུ་སྣང་ཡང་དོན་ལ་བཟང་ངན་མེད་དེ་ངོ་བོའི་འཆར་ཚུལ་དེ་ལྟར་སྣང་པའི་ཕྱིར་རོ། ། དེས་ན་འདི་དང་མདོ་གཉིས་འཆར་གཞི་དང་འཆར་བྱེད་དུ་འབྲེལ་ལོ། ། རྣམ་པ་དེ་འདྲ་བས་དུས་གཅིག་པའང་མི་དགོས་ཏེ་འཆར་བྱེད་འཆར་གཞི་དང་དུས་གཅིག་ཀྱང་འཆར་གཞི་འཆར་བྱེད་དང་གཅིག་པའི་ངེས་པ་མེད་དེ་ཟླ་བ་དང་ཆུ་ཟླའི་དུས་བཞིན་ནོ། ། འོན་ཏེ་གཅིག་པའང་མི་འགལ་བར་རུང་སྟེ་དེ་ལྟར་བྱིན་གྱིས་རློབ་ནུས་པའི་ཕྱིར་རོ། ། དང་པོ་ནི། ང་དང་ང་ཡིར་འཛིན་པའི་གང་ཟག་གི་བདག་ཏུ་རུང་གི་སེམས་རྨོངས་པའི་རྣམ་པར་རྟོག་པ་ལྷན་ཅིག་སྐྱེས་པའི་མ་རིག་པ་འཛིན་པ་ལ་བདག་ཏུ་ཞེན་པ་དང༌། ཆོས་ཐམས་ཅད་གཟུགས་བརྙན་དང་འདྲ་བ་བརྡ་ཙམ་ཇོས་བརྟགས་པ་ཙམ་ཡིན་པ་ལ་དེ་ལྟར་མ་ཤེས་པར་བདེན་བདེན་གྲུབ་གྲུབ་པོར་མངོན་པར་ཞེན་པ་ཀུན་ཏུ་བརྟགས་པའི་མ་རིག་པས། གཟུང་ཡུལ་ལ་བདག་གིར་ཞེན་པས་འཁོར་བར་འཁྱམས་ཤིང་སྲིད་པའི་རྒྱུ་བྱེད་དེ་སྡུག་བཇལ་གྱིས་འཁོར་མོར་གདུང་ལ་ཡང་དག་པའི་ལམ་འཁོར་བ་ལས་ངེས་པར་འབྱིན་པའི་ཤེས་རབ་ཟབ་མོ་དང་བྲལ་བ་དག་ནི་སྲིད་པའི་འདུ་བྱེད་པ་སྤྱིའི་རྒྱུ་ཡིན་ལ་དེའི་སྟེང་དུ་དོན་ཟབ་མོ་རྒྱུད་ལུང་གི་ཁུང་ན་གབ་པའི་རང་བཞིན་རྟོགས་པར་དཀའ་བ་རང་བཞིན་གྱིས་གསང་བ་མ་རྟོགས་པར་སྦྱོར་སྒྲོལ་གྱི་ཐབས་ལ་སོགས་པ་སྦས་པའི་གསང་བ་སྤྱོད་པ་བརླང་པོ་རང་འགལ་བ་ལ་མངོན་པར་འཆེལ་ནས་སྤྱོད་ཅིང༌། རྒྱུ་དགེ་སྡིག་དང་འབྲས་བུ་བདེ་སྡུག་གི་འབྲེལ་བ་ལ་རྨོངས་པས་གསང་བ་ཟབ་མོ་རྣམས་ཀྱི་སྒྲ་ཅི་ལྟ་བར་སྤྱོད་ཅིང་ཕྱིན་ཅི་ལོག་གི་ལམ་ལ་ཞུགས་པ་རཱུ་ཏྲར་སྐྱེ་བའི་རྒྱུ་སྟེ་ཐར་པ་ནག་པོ་ལྟ་བུའོ།

། གཉིས་པ་ལ་གཉིས། རྣམ་སྨིན་གྱི་འབྲས་བུ་སྡུག་བསྔལ་མྱོང་བ་དང༌། རྒྱུ་མཐུན་གྱི་འབྲས་བུ་གཞན་ལ་འཚེ་བའོ། ། དང་པོ་ལའང་གཉིས་ལས་དམྱལ་བར་སྐྱེ་བའི་ཚུལ་ནི། སྔོན་ཞེ་སྡང་ལ་སོགས་པས་ཀུན་ནས་བསླངས་པའི་ལས་བསགས་ཏེ་དམ་ཚིག་ཉམས་པའི་ཉེས་པ་ནི། སྲིད་པའི་ས་བོན་རྩུབ་མོ་སྟེ། དེས་བར་དོ་མེད་པར་རྡོ་རྗེའི་དམྱལ་བར་འཕངས་ནས། བར་འཚམས་མེད་པའི་རབ་ཏུ་ཚ་བའི་དམྱལ་བ་མནར་མེད་པར་སྐད་ཅིག་ལ་སྐྱེས་སོ། ། དེ་ཉིད་དུ་བསྐལ་ཆེན་དུ་མར་སྡུག་བསྔལ་ལ་སྤྱོད་དོ། དེ་རབ་ཏུ་ཚ་བའི་སྡུག་བསྔལ་དྲག་པོས་གདུངས་པ་དང་ལས་ཅུང་ཟད་བསྲབས་ཏེ་དེ་ལས་ཐར་དུ་ཉེ་བ་ན། གྲང་དམྱལ་གྱི་གནས་དག་མཐོང་ནས་འདི་བས་ཤིན་ཏུ་གྲང་བའི་གནས་ཕ་གིར་སྐྱེས་ཤིང་སྡུག་བསྔལ་མྱོང་ཡང་ཅི་མ་རུང་སྙམ་པའི་མོད་ལ་དེར་སྐྱེས་ཏེ། གངས་དང་བུ་ཡུག་ལ་སོགས་པས་རབ་ཏུ་སྦྲེབས་པ་སྟེ་ཤིན་ཏུ་གྲང་བ་དང༌། ལུས་ཀྱང་པདྨ་ལྟར་བཞི་ཚལ་དང་བརྒྱད་ཚལ་ལ་སོགས་པར་གས་པའི་སྡུག་བསྔལ་དྲག་པོ་བཟོད་དཀའ་བ་བཏུད་མར་འབྱུང་བ་དག་གིས་རབ་ཏུ་གདུང་བ་དེ་ལྟ་བུའི་སྡུག་བསྔལ་རབ་ཏུ་ཚ་བ་མནར་མེད་པ་ལ་སོགས་པ་སྟེ་རབ་ཏུ་ཚ་བ་དང་ཚ་བ་དང་དུ་འབོད་ཆེན་པོ་དང་དུ་འབོད་དང་བསྡུས་འཇོམས་དང་ཐིག་ནག་དང་ཡང་སོས་ཏེ་བརྒྱད་དང༌། ཤིན་ཏུ་གྲང་བ་པདྨ་ཆེན་པོ་ལྟར་གས་པ་ལ་སོགས་པ་སྟེ་པདྨ་ལྟར་གས་པ་ཨུཏྤལ་ལྟར་གས་པ་ཀྱི་ཧུད་ཟེར་བ་སོ་ཐམ་ཐམ་པ་ཨ་ཆུ་ཟེར་བ་ཆུ་བུར་རྡོལ་བ་ཅན་ཆུ་བུར་ཅན་ཏེ་བརྒྱད་པོ་དག་ཏུ། ཕན་ཚུན་ཟུང་རེ་རེ་ཞིང་སྐྱེ་རེས་ཀྱིས་འཇིག་རྟེན་དེ་འཇིག་པར་བརྩམ་པ་ན་འཇིག་རྟེན་གྱི་ཁམས་གཞན་དུ་བརྒྱུད་ཅིང་བསྐལ་པ་ཆེན་པོ་སྟོང་ཕྲག་བཅུ་གཉིས་སུ་ཚ་གྲང་གི་སྡུག་བསྔལ་དཔག་ཏུ་མེད་པར་མྱོང་ངོ༌། ། གཉིས་པ་ཡི་དྭགས་སུ་སྐྱེ་བའི་ཚུལ་ནི། དེ་ནས་དམྱལ་བའི་རྣམ་པར་སྨིན་པ་དེ་དག་ཟད་པ་དང༌། ཡི་དྭགས་སུ་སྐྱེས་ནས་ལྟོགས་པ་དང༌། སྐོམ་པའི་སྡུག་བསྔལ་གྱིས་རབ་ཏུ་ཉེན་པ་སྤྱི་མཐུན་གྱི་སྒྲིབ་པ་ཅན་དང༌།

ཕྱི་རོལ་འདོད་པའི་དངོས་པོ་རྣམས་ཡིད་དུ་མི་འོང་བ་ཆུ་གཙང་ལ་རྣག་ཁྲག་ལ་སོགས་པར་མཐོང་བའི་ཕྱིའི་སྒྲིབ་པ་ཅན་དང༌། བཟའ་བཏུང་དང་པོར་མི་རྙེད་ཅིང་རྙེད་ཀྱང་མགྲིན་པར་མི་ཆུད་ཆུད་ནའང་ནང་ཁྲོལ་ལ་མེ་འབར་ཏེ་ལུས་ཕྱི་ནང་ཀུན་ཏུ་མེ་འབར་བའི་ཕྱིར་ན་ལོངས་སྤྱོད་ཀྱི་དངོས་པོ་རྣམས་གདུག་ཅིང་རྩུབ་པའི་དངོས་པོ་སྣ་ཚོགས་སུ་སྐད་ཅིག་ལ་གྱུར་པ་མེ་ལྕེའི་འཁོར་ལོ་ཅན་དང༌། སྐོམ་པའི་ཚེ་རྒྱ་མཚོ་དང༌། ཆུ་ཀླུང་ཆེན་པོ་དང་བཀྲེས་པའི་ཚེ་བཟའ་བའི་བྱེ་བྲག་དང་གནས་དང་ཡོ་བྱད་ཡིད་དུ་འོང་བ་དག་པ་ལོངས་སྤྱོད་པར་འདོད་ནས་བལྟས་ཤིང་དེའི་དྲུང་དུ་ཕྱིན་པའི་ཚེ་ཡོངས་ལྷག་རོལ་ལམ་རྗེས་ཤུལ་ཙམ་ཡང་མེད་པར་འགྱུར་ཞིང༌། རུས་གཟེབ་ལ་པགས་པས་གཡོགས་པ་ཙམ་ལས་ཤ་ཁྲག་གི་མདངས་མེད་པར་ཤིན་ཏུ་རིང་ཅིང་བསྐམས་པ་དང༌། ལུས་དང་ཡན་ལག་མི་འཚམ་པར་རི་རབ་དང་འཇག་མ་ཙམ་དང༌། དབང་པོ་མ་ཚང་ཞིང་སྐྱོན་ཆགས་པ་མགོ་རི་ཙམ་ལ་ཁ་ཁབ་མི་ཙམ་པ་སོགས་རྣམ་པར་མི་འཚམ་པར་གྱུར་པར་བསྐལ་པ་ཆེན་པོ་དྲུག་དུ་གཅིག་ནས་གཅིག་ཏུ་བརྒྱུད་ཅིང་སྐྱེས་སོ། ། གཉིས་པ་རྒྱུ་མཐུན་གྱི་འབྲས་བུ་གཞན་ལ་ཇི་ལྟར་འཚེ་བའི་ཚུལ་ནི། ། དེ་ནས་ཡི་དྭགས་སུ་སྐྱེས་པའི་ལས་ཀྱི་སྒྲིབ་པ་རྩུབ་མོའི་རྣམ་པར་སྨིན་པ་དེ་ཁད་ཀྱིས་བསྲབས་ཏེ་རགས་པ་དེ་ཟད་པ་དང༌། ཕྲ་བའི་རྒྱུ་དང་སྔོན་གྱི་སྐྱེ་བ་ལ་ཁྲོ་བོ་མགོ་དང་ཕྱག་དུ་མ་ཡོད་པ་བསྒོམས་ཤིང་རང་མཚན་དུ་ཞེན་ནས་ཕྲ་མེན་ལ་སོགས་པའི་འཁོར་ཡིད་ལ་བྱས་ཏེ་དྲག་སྔགས་རྩུབ་མོ་རྣམས་བཟླས་ཤིང༌། དངོས་པོ་བཞི་ལ་སྤྱོད་པ་ལ་སོགས་པའི་ལས་ཀྱི་སྲིད་པས་རཱུ་ཏྲའི་རྒྱུད་དུ་མཚམས་སྦྱར་ནས། ངོ་བོ་ཡི་དྭགས་ཀྱི་འགྲོ་བས་བསྡུས་ཤིང་ཆ་ལུགས་སྲིན་པོ་ཆེན་པོ་མཚོན་ཆ་དང་མགོ་ཐོད་ཐོགས་པ་སེམས་རབ་ཏུ་གདུག་པ་ཅན་ཁྲོ་ཞིང་གཏུམ་པོ་འཇིག་སུ་རུང་བ་སྟེ་རྫུ་འཕྲུལ་ནི་ལུས་གཅིག་ལའང་མགོ་བོ་བརྒྱ་པ་དང༌།

དེ་ཡང་སྟག་དང་སེང་གེ་ལ་སོགས་པའི་མགོ་མི་འདྲ་བ་སྣ་ཚོགས་པ་དང༌། ལྷ་དང་ལྷ་མ་ཡིན་ལ་སོགས་པའི་ལུས་བརྒྱ་ལ་མ་ཧེ་ལྟ་བུའི་མགོ་བོ་གཅིག་པ་དང༌། གླང་པོ་ཆེ་དང་ཆུ་སྲིན་ལ་སོགས་པའི་ལུས་སྣ་ཚོགས་པ་དང༌། ལུས་གཅིག་ལ་ཡན་ལག་རབ་ཏུ་མང་པོ་དང༌། ཡན་ལག་དེ་དག་ཀྱང་ཁ་དོག་དང་རྣམ་པ་མི་འདྲ་བ་སྣ་ཚོགས་པ་དང༌། དེ་དག་གིས་མདའ་དང་མདུང་ཐུང་ལ་སོགས་པ་གདུག་པའི་ལག་ཆ་སྣ་ཚོགས་པ་ཐོགས་པ། མ་མོ་དང་ཤ་ཟ་དང་མཁའ་འགྲོ་ལ་སོགས་པའི་འཁོར་རབ་ཏུ་མང་པོ་དང་ལྡན་པ། ཡན་ལག་སྦྲུལ་དུ་བྱུང་ཞིང་ལུས་ལ་གཤོགས་པ་ཐོགས་པ་ལ་སོགས་པ་འཇིགས་པའི་གཟུགས་སྣ་ཚོགས་དང༌། ར་ལ་ར་ལ་རུ་ལུ་རུ་ལུ་ལ་སོགས་པ་འཇིགས་པའི་ང་རོ་སྒྲ་སྣ་ཚོགས་སྒྲོགས་པའོ། ། དེའི་བྱེད་ལས་ནི་འཇིགས་པའི་གཟུགས་དང་མི་སྙན་པའི་ང་རོ་དང༌། མི་ཞིམ་པའི་དྲི་དང་རིམས་ནད་གཏོང་བའི་ཁ་རླང་ཀྱིས་འཚུབས་པས་འགྲོ་བ་ཐམས་ཅད་སྐྱི་བུང་ཞེས་སྔང་བར་བྱེད་པ། ཕྱོགས་ཐམས་ཅད་རབ་ཏུ་འཇིགས་པའི་རླུང་ནག་གི་མུན་པས་ཁེབས་པ་དང༌། གྲང་བ་དང་ཚ་བའི་དབུགས་ཀྱིས་ཕྱོགས་བཅུ་ཀུན་ཏུ་སྟོང་ཁམས་ཐམས་ཅད་འཁྲུག་པར་བྱེད་པ། རླུང་མཁྲིས་བད་ཀན་འདུས་པ་ལས་གྱུར་པའི་ནད་བཞི་བརྒྱ་རྩ་བཞི་འགྲོ་བ་ལ་འདེབས་པར་བྱེད་པ། སེམས་མྱོས་ཤིང་ལུས་དང་དྲན་པ་ཉམས་པར་བྱེད་པའི་མཐུས། དགའ་བོ་དང་འཇོག་པོ་ལ་སོགས་པ་ཀླུའི་རིས་དང༌། ཐག་བཟང་རིས་ལ་སོགས་པ་ལྷ་མ་ཡིན་གྱི་རིས་དང༌། དབང་པོ་དང་ཁྱབ་འཇུག་ལ་སོགས་པ་འདོད་པའི་ལྷའི་རིས་དང༌། ། བསམ་གཏན་དང་པོའི་ཚངས་པའི་རིས་དང༌། ཚངས་པ་ཀུན་འཁོར་དང་ཚངས་ཆེན་དང༌། གཉིས་པའི་འོད་ཆུང་དང་ཚད་མེད་འོད་དང༌། འོད་གསལ་དང༌། གསུམ་པའི་དགེ་ཚུང་ཚད་མེད་དགེ་དང་དགེ་རྒྱས་དང༌། བཞི་པའི་སྤྲིན་མེད་དང་བསོད་ནམས་སྐྱེས་དང་འབྲས་བུ་ཆེ་བ་མན་ཆད་དབང་དུ་བསྡུས་སོ། ། གཉིས་པ་འདུལ་བྱེད་ཡེ་ཤེས་ཀྱི་ཁྲོ་བོས་བཏུལ་ཚུལ་ལ་གཉིས་ལས། དང་པོ་གདུལ་བྱ་གཟིགས་ཚུལ་ནི།

རཱུ་ཏྲ་དེ་སྔོན་ཐེག་པ་ཆེན་པོར་སེམས་བསྐྱེད་ཅིང་དབང་མ་ནོས་ཏེ་དགེ་བའི་བཤེས་གཤིན་བསྟེན་པའི་བསོད་ནམས་ཀྱི་སྟོབས་ཀྱིས་ཆེ་བརྩན་དང་གདུལ་ཞིང་དུ་གྱུར་པ་དཔལ་ཆེན་པོ་ཧེ་རུ་ཀ་ཐམས་ཅད་མཁྱེན་པས་འདུལ་བའི་དུས་ལ་བབ་པར་གཟིགས་ནས་ཐབས་ལ་མཁས་པ་དང་ཐུགས་རྗེས་འདུལ་བར་བྱ་བར་གྱུར་ཏེ་གདུལ་བའི་དུས་ལ་བབ་པར་དགོངས་སོ། ། གཉིས་པ་བཏུལ་བ་དངོས་རྒྱས་པར་བཤད་པ་ལ་གསུམ། ཆོ་འཕྲུལ་བཞིས་དྲེགས་པ་ཅན་ཟིལ་གྱིས་མནན་པ། ། ཕྲིན་ལས་དྲག་པོས་གདུག་པ་ཅན་ཚར་བཅད་པ། ཐུགས་རྗེས་རྗེས་སུ་བཟུང་ནས་བཀའ་ལ་བཏགས་པའི་ཚུལ་ལོ། ། དང་པོ་ལ་གཉིས་ལས། དང་པོ་རྒྱུའི་ཏིང་ངེ་འཛིན་ལ་མཉམ་པར་བཞག་པ་ནི། གདུལ་བྱ་ལས་ཀྱི་ཁྲོ་བོ་སྣང་བ་དེ་ནས་འདུལ་བྱེད་ཡེ་ཤེས་ཀྱི་ཁྲོ་བོ་བསྟན་པའི་ཕྱིར་དེ་བཞིན་གཤེགས་པ་རྣམས་ཀྱི་ཆོས་སྐུ་ནི་ཆེ་བའི་རྡོ་རྗེ་གཉིས་སུ་མེད་པའི་རང་བཞིན་རྒྱ་ཆད་ཕྱོགས་ལྷུང་མེད་པར་བཀོད་པའི་སྒྱུ་འཕྲུལ་དྲྭ་བས་སྟེ་སྣང་སྟོང་གཉིས་མེད་ནམ་མཁའ་ལྟ་བུའི་ངང་ལས་རང་སྣང་ཁྲོ་བོའི་ལོངས་སྐུ་འབྱུང་སྟེ། དགོས་པ་ནི། འཇིག་རྟེན་དྲུག་གི་ཕྱོགས་བཅུའི་ཞིང་ན་སྲིད་པ་གསུམ་གྱི་བདག་པོ་དྲེགས་པ་རཱུ་ཏྲ་འདུལ་བའི་ང་རྒྱལ་ཆེན་པོའི་ཞེ་སྡང་ལ་སོགས་པའི་སྙེམ་པ་ཐམས་ཅད་ཟིལ་གྱིས་གནོན་པའི་གཟི་བརྗིད་སྟོན་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་ཉིད་ཆེན་པོ། བཅོལ་ལྡན་འདས་ཀུན་ཏུ་བཟང་པོ་གདུལ་བྱ་འདུལ་བའི་ཐབས་ལ་དགྱེས་པ་ཆེན་པོས་ཁྲོ་བོའི་རྒྱལ་པོ་ཧེ་རུ་ཀའི་དཀྱིལ་འཁོར་གྱི་སྤྲིན་ཆེན་པོ་རྣམ་པར་འཕྲོ་བའི། སྒྱུ་འཕྲུལ་དྲྭ་བའི་རྒྱལ་པོ་ཡེ་ཤེས་རང་སྣང་བའི་ཏིང་ངེ་འཛིན་ལ་སྙོམས་པར་ཞུགས་ཏེ་གནས་སོ། ། གཉིས་པ་དེ་ལས་ཆོ་འཕྲུལ་ཇི་ལྟར་སྤྲོས་པའི་ཚུལ་ལ་གསུམ་ལས། དང་པོ་དབྱིངས་གང་ལས་སྤྲོས་པ་ནི། དེ་བཞིན་ཉིད་ཀྱི་དབྱིངས་ཉིད་ནས། ཡེ་ཤེས་ཀྱི་ཁྲོ་མོ་དབང་ཕྱུག་ཆེན་མོ་གདངས་ཀྱི་ཡུམ་བྱ་བ་མོ་ཀུན་ཏུ་བཟང་མོ་རང་སྣང་དུ་མངོན་ཏུ་ཕྱུང་སྟེ།

ཧི་ཧི་ཞེས་ཡབ་ལ་དགྱེས་པའི་སྐུའི་གཟི་མདངས་ཀྱིས་གསང་བའི་པདྨ་བསྟན་པས་བྱེད་པ་པོ་ཀུན་ཏུ་བཟང་པོ་ཡང་ཧ་ཧ་ཞེས་རིན་ཆེན་དང་པདྨ་བདེ་བས་རྒྱས་པར་མཛད་ནས། ཡབ་ཡུམ་གཉིས་སུ་མེད་པར་འཁྲིལ་ཏེ་རོལ་པའི་དགྱེས་པས་པདྨར་ནོར་བུ་ཐིམ་པར་མཛད་ནས་རོལ་ལོ། ། གཉིས་པ་ཚུལ་ཇི་ལྟར་སྤྲོས་བ་ནི། ཡབ་ཀྱི་བྱང་ཆུབ་སེམས་ཀྱི་སྤྲིན་ཡུམ་གྱི་མཁར་བབ་པ་ལས་བྱུང་བ་ནི་རྒྱུའོ། ། དེའི་ཚེ་ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜལ་ཕཊ་ཕཊ་པཊ་ཧ་ལ་ཧ་ལ་ཧ་ལ་ཧཱུྃ་ཞེས་པ་ནི་རྐྱེན་ཏེ་སྐུ་དང་གསུང་དང་ཐུགས་ཀྱི་བདག་ཉིད་སྣ་ཚོགས་རྡོ་རྗེ་ཁྲོ་བོ་འབར་བའི་དཀྱིལ་འཁོར་གྱིས་མ་རུང་བའི་རྣམ་འགྱུར་གསུམ་དང་ལྡན་པའི་གདུག་པ་ཅན་གྱི་ལུས་ངག་ཡིད་གསུམ་དུམ་བུར་གྱིས་ཤིག་པའོ་ཞེས་བརྗོད་པས། ནམ་མཁའི་མཐའ་ཀླས་པའི་འཇིག་རྟེན་དྲུག་གི་ཕྱོགས་བཅུ་མཐའ་ཡས་པ་ཐམས་ཅད་གོ་འཚམས་མེད་པར་ཁྱད་པར་ཀུན་ཏུ་བཟང་མོ་ཡུམ་གྱི་མཁའ་དབྱིངས་ལས་རིགས་ལྔའི་ཁྲོ་བོའི་དཀྱིལ་འཁོར་གྱི་ཚོགས་ཆེ་ཆུང་སྟོང་གསུམ་གྱི་འཇིག་རྟེན་ཙམ་པ་ལ། གྲངས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་མོ་སྙེད་ཙལ་འཐོན་པར་གྱུར་ནས་གང་བར་གྱུར་ཏོ། ། གསུམ་པ་སྤྲོས་པའི་ལྟས་ནི། དེ་ལྟར་ཁྲོ་་བོའི་སྤྲིན་གྱིས་ནམ་མཁའི་ཁམས་ཀུན་གསལ་བས་འཇིག་རྟེན་དྲུག་གི་ཕྱོགས་བཅུ་ཐམས་ཅད་ཀྱི་ས་དང་རི་གླིང་ཐམས་ཅད་ཆུང་ངུར་གཡོས། འབྲིང་དུ་རབ་ཏུ་གཡོས། ཆེན་པོར་ཀུན་ཏུ་རབ་ཏུ་གཡོས་སོ། འབྲུག་ལ་སོགས་པའི་སྒྲ་སྒྲ་སྐད་ཆུང་ངུར་འུར་འུར། འབྲིང་དུ་རབ་ཏུ་འུར་འུར། ཆེན་པོར་ཀུན་ཏུ་འུར་འུར་རོ། ། ལྷའི་རྔ་བོ་ཆེན་ལ་སོགས་པ་རོལ་མོའི་ཚོགས་རྣམས་མ་བརྡུང་ཀྱང་རང་སྒྲ་ཆུང་ངུར་ཆེམ་ཆེམ། འབྲིང་དུ་རབ་ཏུ་ཆེམ་ཆེམ། ཆེན་པོར་ཀུན་ཏུ་རབ་ཏུ་ཆེམ་ཆེམ་མོ། ། རི་དང་ས་རྡོ་ལ་སོགས་པ་རགས་པའི་དངོས་པོ་འདུས་པ་རྣམས་མ་གྱེས་ཙམ་དུ་ཆུང་ངུར་ཤིག་ཤིག

། འབྲིང་དུ་རབ་ཏུ་ཤིག་ཤིག ། ཆེན་པོར་ཀུན་ཏུ་རབ་ཏུ་ཤིག་ཤིག ། རྒྱ་མཚོ་ལ་སོགས་པའི་རྦ་རླབས་ཆུང་ངུར་གཏོར་གཏོར། འབྲིང་དུ་རབ་ཏུ་གཏོར་གཏོར། ། ཆེན་པོར་ཀུན་ཏུ་གཏོར་གཏོར་རོ། ། ཆུང་འབྲིང་ཆེ་གསུམ་ནི་ས་འོག་ས་སྟེང་ས་བླ་གསུམ་བསྟན་པའོ། ། དེ་ལྟར་ལྔ་པོ་ལ་གསུམ་གསུམ་གྱིས་ལྟས་ཆེན་པོ་བཅོ་ལྔ་ཞེས་བྱའོ། ། དེ་ནི་སྣོད་ལྟར་ཕྱི་ལ་སྦྱར་བ་ཡིན་ཞིང༌། སྣོད་ཟིལ་གྱིས་གནོན་པའོ། ། བཅུད་ལྟར་ནང་དུ་སྦྱར་ན་གཡོ་བ་གསུམ་འགྲོ་བའི་སེམས་སོ། ། འུར་བ་གསུམ་སྒོ་གསུམ་མོ། ། ཆེམ་པ་གསུམ་གཟུང་བ་དང་འཛིན་པ་དང་གཉིས་བཅས་སོ། ། ཤིག་པ་གསུམ་དུག་གསུམ་མོ། ། འཐོར་བ་གསུམ་སྤངས་གཉེན་འཛིན་པ་དང་བཅས་པ་སྟེ་བཅོ་ལྔ་དག་པར་བྱས་པའོ། ། ཡེ་ཤེས་ལྟར་གསང་བར་སྦྱར་ན་རང་སྣང་འོད་ལྔའི་སྣང་བ་ནི་གཡོས་པ་གསུམ་མོ། ། ཡེ་ཤེས་ཀྱི་གཞལ་མེད་ཁང་ཕྱོགས་བཅུར་གསལ་བ་ནི་འུར་བ་གསུམ་མོ། ། རྟེན་པ་ལྷའི་དཀྱིལ་འཁོར་ནི་ཆེམ་པ་གསུམ་མོ། ། སྣང་བ་མི་འདྲ་བའི་བཀོད་པ་དུ་མ་སྣང་བ་ནི་ཤིག་པ་གསུམ་མོ། ། དཀྱིལ་འཁོར་གྱི་འཕྲོ་འདུ་དང་རོལ་པ་ནི་འཐོར་བ་གསུམ་མོ། ། ཡང་གསང་བླ་མེད་ལྟར་སྦྱར་ན་སྣང་ཡུལ་བཟང་ངན་བར་མ་གསུམ་ནི་གཡོས་པ་གསུམ་མོ། ། ཤེས་པ་དགག་སྒྲུབ་བར་མ་གསུམ་ནི་འུར་བ་གསུམ་མོ། ། དེ་ཉིད་རང་གྲོལ་ཀུན་ཏུ་བཟང་པོ་ཐབས་ཤེས་ཟུང་འབྲེལ་གསུམ་དུ་ཤར་བས་ཆེམས་པ་གསུམ་མོ། ། དེའི་ཚེ་སྤྲོས་པ་དང་བྲལ་བའི་ཡེ་ཤེས་བདེ་གསལ་མི་རྟོགས་པ་གསུམ་དུ་ཤར་བ་ནི་ཤིག་པ་གསུམ་མོ། ། རང་བཞིན་རྟོགས་པས་སྤངས་གཉེན་འཛིན་པ་གསུམ་ཞིག་པ་ནི། འཐོར་བ་གསུམ་སྟེ་འཁོར་བ་ཆོས་ཉིད་དུ་གྲོལ་བའི་ལྟས་ཆེན་པོ་བཅོ་ལྔའོ། ། དེ་དག་བསྟན་པས་དེའི་ཚེ་འཇིག་རྟེན་དྲུག་གི་ཕྱོགས་བཅུའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ན་གནས་པའི་གཙོ་བོ་རང་རང་གི་གནས་རིས་ན་དབང་ཆེ་བ་དང༌། འོད་དང་གཟི་བརྗེད་ཆེ་བ་དང༌། སྟོབས་དང་ནུས་མཐུ་ཆེ་བའི་ལྷ་དབང་ཕྱུག་ཆེན་པོ་དང་ཚངས་པ་དང་བརྒྱ་བྱིན་ལ་སོགས་པ་ཐམས་ཅད་ལུས་འགྱེད་ཅིང་གཟི་བརྗེད་ཆུང་བར་གྱུར་པས་བརྒྱལ་ངག་ཅུང་ཟད་ཀྱང་སྨྲ་བར་མི་ནུས་པས་རབ་ཏུ་བརྒྱལ།

། སེམས་སྐྲག་ཅིང་སྤ་བཀོད་ལ་དྲན་པ་ཉམས་པས་ཀུན་ཏུ་བརྒྱལ་བར་གྱུར་ཏོ། ། གཉིས་པ་ཕྲིན་ལས་དྲག་པོས་གདུག་པ་ཅན་ཚར་བཅད་པ་ལ་བཞི། གཙོ་བོ་ཡེ་ཤེས་ཀྱི་དཀྱིལ་འཁོར་བཀོད་པ། ། དྲེགས་པ་ཕོ་རྒྱུད་དངོས་སུ་བསྒྲལ་བ། མོ་རྒྱུད་སྦྱོར་བས་དགྱེས་པ། འཁོར་གྱི་དཀྱིལ་འཁོར་སྤྲོས་པའོ། ། དང་པོ་ལ་གཉིས་ལས། ། དང་པོ་གཙོ་བོ་ཆེ་མཆོག་ཏུ་བཞུགས་པའི་ཚུལ་ནི། དེ་ནས་བཅོམ་ལྡན་འདས་དགྱེས་པ་ཆེན་པོ་ཀུན་ཏུ་བཟང་པོ་ཉིད། འཇིགས་བྱེད་ཆེན་པོ་ཤིན་ཏུ་རྔམ་པའི་ཆ་ལུགས་སྐྱི་བུང་ཞེས་བྱེད་པའི་རྣམ་པ་ཡེ་ཤེས་ཀྱི་གཟི་མདངས་ཉི་མ་འབུམ་བས་ཀྱང་འབར་བ་ཆེན་པོའི་འོད་འཕྲོ་བ་ཁྲག་འཐུང་ཆེ་མཆོག་ཧེ་རུ་ཀ་སྐུ་མདོག་སྨུག་ནག་ལ་རྣམ་འགྱུར་ཅིར་ཡང་འགྱུར་བ་དབུ་དང་ཕྱག་དང་ཞབས་གྲངས་མཐའ་ཡས་པ་སྟོང་ཁམས་ཀྱི་རྡུལ་སྙེད་མངའ་བའི་ཕྱག་ན་མཚོན་ཆ་སྣ་ཚོགས་འཛིན་པ་དེ་རྣམ་པར་ཐར་པའི་དབུ་གསུམ་དང་ཕ་རོལ་དུ་ཕྱིན་པའི་ཕྱག་དང་རྫུ་འཕྲུལ་གྱི་རྐང་པའི་ཞབས་བཞིར་གྱུར་ཏེ། འཁོར་བ་མ་སྤང་གནས་སུ་དག་པའི་དུར་ཁྲོད་ཆེན་པོར་དགྱེས་ནས་འདོད་ཆགས་གནས་སུ་དག་པའི་ཕྱིར་ཁྲག་གི་རྒྱ་མཚོའི་ཀློང་དཀྱིལ་ན། ཞེ་སྡང་མ་སྤངས་གནས་སུ་དག་པའི་བརྡར་ཀེང་རུས་ཆེན་པོའི་ཚོགས་སྤུངས་ཤིང་བརྩིགས་པའི་རི་རབ་གྱི་སྟེང་ན་གཏི་མུག་གནས་སུ་དག་པའི་ཕྱིར་ཡེ་ཤེས་ཀྱི་མེ་རེ་མེ་དཔུང་འབར་བ་ཆེན་པོའི་ཀློང་གི་དབུས་འཁོར་ལོ་རྩིབས་བཞི་པའི་དཀྱིལ་ན་ལྷ་དབང་ཕྱུག་ཆེན་པོ་སྟེ་མ་ཧཱ་དེ་བ་དང༌། དུར་ཁྲོད་ཀྱི་བདག་པོ་དྲེགས་པ་ཆེན་པོ་ཨུ་མ་དེ་བ་སྟེ་ཁྱོ་ཤུགས་གི་གདན་ལ་གཡོན་བརྐྱང་གཡས་བསྐུམས་སུ་བཞུགས་སོ། །

གཉིས་པ་འཁོར་རིགས་བཞིར་བཀོད་ཚུལ་ནི་གོང་དུ་སྤྲོས་པའི་ཁྲོ་བོའི་དཀྱིལ་འཁོར་གྱི་སྤྲིན་ཕུང་གི་ཚོགས་དེ་དག་ཀྱང༌། རིགས་ལྔའམ་བཞིའི་རང་བཞིན་ལས་ལ་ལ་སྟེ་མེ་ལོང་ལྟ་བུའི་ཡེ་ཤེས་ཀྱི་རིགས་རྣམས་ནི་དཔལ་ཁྲག་འཐུང་ཆེན་པོ་བཛྲ་ཧེ་རུ་ཀར་གྱུར་ཏེ་འཁོར་ལོའི་རྩིབས་ཤར་ཕྱོགས་སུ་བཞུགས་སོ། ། ལ་ལ་སྟེ་མཉམ་པ་ཉིད་ཀྱི་ཡེ་ཤེས་ཀྱི་རིགས་རྣམས་ནི་དཔལ་ཁྲག་འཐུང་ཆེན་པོ་རིན་པོ་ཆེ་སྟེ་རཏྣ་ཧེ་རུ་ཀར་གྱུར་ཏེ་འཁོར་ལོའི་རྩིབས་ལྷོ་ཕྱོགས་སུ་བཞུགས་སོ། ། ལ་ལ་སྟེ་སོ་སོར་རྟོག་པའི་ཡེ་ཤེས་ཀྱི་རིགས་རྣམས་ནི་དཔལ་ཁྲག་འཐུང་ཆེན་པོ་པདྨ་ཧེ་རུ་ཀར་གྱུར་ཏེ་འཁོར་ལོའི་རྩིབས་ནུབ་ཕྱོགས་སུ་བཞུགས་སོ། ། ལ་ལ་སྟེ་བྱ་བ་གྲུབ་པའི་ཡེ་ཤེས་ཀྱི་རིགས་རྣམས་ནི་དཔལ་ཁུ་ཁྲག་འཐུང་ཆེན་པོ་ཀུན་ཏུ་ལས་སུ་སྟེ་ཀརྨ་ཧེ་རུ་ཀར་གྱུར་ཏེ་འཁོར་ལོའི་རྩིབས་བྱང་ཕྱོགས་སུ་བཞུགས་སོ། ། ཁྲོ་བོའི་རིགས་བཞི་པོ་དེ་དག་ཀུན་ཀྱང་འཇིགས་བྱེད་ཆེན་པོའི་ཆ་ལུགས་དུར་ཁྲོད་ཀྱི་ཆས་བརྒྱད་དང་ཧཱུྃ་དང་ཕཊ་ལ་སོགས་པ་རྔམ་པའི་ང་རོ་དང་ཡེ་ཤེས་ཀྱི་མེ་དཔུང་འབར་བའི་ཀློང་ན། དུག་གསུམ་རྩད་ནས་གཅོད་ཅིང་སྐུ་གསུམ་མཚོན་པའི་དབུ་གསུམ་དང་རྒྱུད་དྲུག་དབྱིངས་སུ་སྒྲོལ་བའི་ཕྱག་དྲུག་དང་ཕྲིན་ལས་བཞིས་འགྲོ་བའི་དོན་མཛད་ཅིང་སྐྱེ་འགག་བཞི་གནས་སུ་སྒྲོལ་བའི་ཕྱིར་ཞབས་བཞིས། ཕྱིན་ཅི་ལོག་བཞི་དང་བདུད་བཞི་གནོན་པའི་བརྡར་ཤར་དུ་དྲི་ཟ་དང༌། བྱང་དུ་གནོད་སྦྱིན། ནུབ་དུ་སྲིན་པོ་དང༌། ལྷོར་གཤིན་རྗེ་དང་ལ་སོགས་པ་སྟེ་མ་རུང་བའི་གདུག་པ་ཅན་གྱི་རིགས་པ་ཇི་སྙེད་པ་བསྡུས་ཏེ་དེ་དག་སོ་སོའི་ཁྱོ་ཤུག་གི་གདན་བྱས་པ་ལ་གཡོན་བརྐྱང་གཡས་བསྐུམས་སུ་བཞུགས་སོ། ། ཧེ་རུ་ཀ་རིགས་ལྔའི་བཙུན་མོ་ཁྲག་འཐུང་ཆེན་མོའི་ཚོགས་བུདྡྷ་ཀྲོ་ཏི་ཤྭ་རི་མ་ལ་སོགས་པ་རྣམས་ཀྱང་ཁྲོ་བོ་སོ་སོའི་སྐུ་ལ་འཁྱུད་ཅིང་འཁྲིལ་བའི་ཚུལ་གྱིས་བཞུགས་སོ།

། གཉིས་པ་ཕོ་རྒྱུད་དངོས་སུ་བསྒྲལ་བ་ལ་གཉིས་ལས། དང་པོ་དྲེགས་པ་ཅན་གྱི་ང་རྒྱལ་གྱིས་གཏུམ་རྔམས་བསྒྲགས་པ་ནི་དེ་ནས་གདན་དུ་བསྣོལ་བའི་དྲེགས་པ་ཆེན་པོ་རཱུ་ཏྲ་ལ་སོགས་པ་དབང་ཕྱུག་ཆེན་པོ་ཕོ་རྒྱུད་ཉི་ཤུ་རྩ་བརྒྱད་པོ་རྣམས་ཀྱི་གདུག་ཅིང་གཏུམ་པའི་སེམས་ཀྱིས་ཁྲོས་ཏེ་ལུས་གདན་དུ་བཏིང་ཡང་གདུག་པའི་རྫུ་འཕྲུལ་ཆེན་པོ་སྣ་ཚོགས་བསྟན་ནས། ཚིག་མཐུན་པར་མགྲིན་གཅིག་ཏུ་གདུག་པའི་ང་རོ། ། མི་སྙན་པའི་བརླང་པོའི་གཏུམ་ཚིག་དྲག་པོ་ངག་ཏུ་སྨྲས་པ། ངེད་རྣམས་རྐང་པའི་འོག་ནས་ཐོང་ཐོང་ཁྱེད་ཅག་སྙིང་རྗེའི་བདག་པོ་འགྲོ་བ་ལ་ཕན་འདོགས་པའི་གཟུགས་བརྙན་མ་ཡིན་ནམ་ཅི་དེ་ལྟར་བྱེད་དམ་ཞེས་འཛེར་ཞིང༌། ཤིན་ཏུ་གདུག་པའི་སེམས་ཀྱིས་ཁྲོས་ནས་བརྒལ་བའི་ཕྱིར་རྔམ་མོ། ། གཉིས་པ་ཐུགས་རྗེ་མངོན་སྤྱོད་དྲག་པོས་དངོས་སུ་བསྒྲལ་བ་ལ་གཉིས་ལས། དང་པོ་འཇིག་གཟུགས་རྔམ་པའི་སྤྲིན་སྤྲོས་པ་ནི། དེ་ནས་བཅོམ་ལྡན་འདས་དགྱེས་པ་ཆེན་པོ་ཆེ་མཆོག་ཧེ་རུ་ཀ་ཉིད་ཕྱིར་ཧེ་རུ་ཀ་དགུ་ཀློང་རྔམ་པའི་ཞལ་དུ་གསོལ་བ་དང་ནང་དུ་སྙོམས་འཇུག་དགུ་བརྙེས་པའི་རྟགས་སུ་དབུ་དགུ་དང་ཕྱིར་སྒྲོལ་གིང་བཅོ་བརྒྱད་ཀྱིས་གདུག་པ་ཅན་སྒྲོལ་བ་དང༌། ནང་དུ་སྟོང་པ་ཉིད་བཅོ་བརྒྱད་ཀྱི་བརྡར་ཕྱག་བཅོ་བརྒྱད་དང་ཕྱིར་ཚད་མེད་པ་བཞི་དང་ཕྲིན་ལས་བཞིས་སེམས་ཅན་གྱི་དོན་མཛད་ཅིང་ནང་དུ་རྣམ་པར་ཐར་པ་བརྒྱད་བརྙེས་པའི་རྟགས་སུ་ཞབས་བརྒྱད་དུ་གནས་པར་སྤྲུལ་ནས། གདུག་པ་ཅན་ལ་རྔམ་པའི་སྐད་ཀྱིས་ཐབས་ལ་མཁས་པའི་ཐུགས་རྗེས་འདུལ་བའི་ཐབས་ཀྱིས་གདུལ་བྱའི་སྣང་ངོར་ཤིན་ཏུ་ཁྲོས་པར་བསྟན་ནས། ཧཱུྃ་ཧཱུྃ་ཧཱུྃ་ནི་ལུས་ངག་ཡིད་གསུམ་བསྡུས་ཤིག་པའོ། ། ཧ་ཧ་ཧ་ནི་དགོད་པ་སྟེ་དུག་གསུམ་ཞལ་དུ་གསོལ་བར་རྔམ་པའོ། ། ཁྭ་ཧི་ཁཱ་ཧི་ཁཱ་ཧི་ནི་ཤ་ཁྲག་རུས་པ་གསུམ་ལ་རོལ་པའོ་ཞེས་བརྗོད་ནས་འདར་ཞིང་དྭངས་ཏེ་ལས་སུ་རུང་བར་བྱས་པའོ། ། གཉིས་པ་བསྒྲལ་བ་དངོས་ནི།

ཁྲོ་བོའི་ཚོགས་དེ་དག་གིས་དབང་ཕྱུག་ཆེན་པོ་ལ་སོགས་པ། གདུག་པ་ཆེན་པོའི་ཚོགས་དེ་དག་གི་དོན་སྙིང་ཕྱུང་པ་ནི་རྣམ་ཤེས་ཀྱི་ཚོགས་ལ་བདག་ཏུ་འཛིན་པའི་ངོ་བོ་རྩད་ནས་བཅད་པ་དང་མིག་ལ་སོགས་པའི་དབང་པོ་ཀུན་ཕྱུང་བ་ནི་ཡུལ་འཛིན་གྱི་སྒོ་བཀག་པའོ། ། རྒྱུ་མ་ལ་སོགས་པའི་ནང་ཁྲོལ་ཀུན་དྲངས་བ་ནི་གཟུང་འཛིན་གྱི་རྟེན་ལུས་སུ་ཞེན་པ་སྤངས་པའོ། ། མགོ་ལ་སོགས་པའི་ཡན་ལག་ཀུན་བཅད་ཅིང་གཏུབ་ནས་སྲིད་པར་འདུ་བྱེད་པ་བཤིག་པའོ། ། ཤ་ཀུན་ཟོས་པས་གཏི་མུག་དག་པར་མཛད་པའོ། ། ཁྲག་ཀུན་འཐུང་ནས་འདོད་ཆགས་དག་པར་བྱས་པའོ། ། རུས་པ་ཀུན་འཆོས་ནས་ཞེ་སྡང་དག་པར་བྱས་སོ། ། གསུམ་པ་མོ་བརྒྱུད་སྦྱོར་བས་དགྱེས་པ་ལ་གཉིས། འཇིག་རྟེན་བསྡུ་བའི་ཆོ་འཕྲུལ་དང༌། སྦྱོར་བ་ཆེན་པོའི་རོལ་པའོ། ། དང་པོ་ལའང་གཉིས་ལས། དང་པོ་སྣོད་ཀྱི་འཇིག་རྟེན་བསྡུ་བ་ནི། དེ་ནས་ཧཱུྃ་ཧཱུྃ་ཧཱུྃ་ནི་དཔལ་ཆེན་པོའི་སྐུ་གསུང་ཐུགས་ཀྱིས་བསྡུས་ཤིག་པའོ། ། བྷྱོ་ནི་མ་མོ་རྣམས་སོ། ། ཨེ་ནི་འདིར་རོ། ། ཨ་ར་ལི་མཁའ་འགྲོ་མའམ་ཕོ་ཉ་མོའོ། ། ཧྲིཾ་ཧྲིཾ་ནི་འདུས་ཤིག་པའོ། ། ཛ་ཛ་ནི་ཤོག་ཤོག་གམ་ཁུག་ཅིག་པའོ་ཞེས་བརྗོད་པས། ཕྱོགས་བཅུའི་འཇིག་རྟེན་གྱི་ཁམས་ནམ་མཁའ་དབྱིངས་ཀྱི་མཐའ་གཏུག་པ་དང་བཅས་པ་ཐམས་ཅད་ཡུངས་འབྲུ་གཅིག་ཙམ་དུ་ཆུད་པར། བསྡུས་སོ། ། གཉིས་པ་བཅུད་ཀྱི་སེམས་ཅན་བསྡུ་བ་ནི། དེ་ནས་མཐུ་ཆེ་བའི་འབྱུང་པོ་ཕལ་པའི་རིགས་མ་ལུས་པའི་རྒྱལ་པོ་གནས་འཇོག་དང་སེར་སྐྱ་དང་གནོད་སྦྱིན་ལ་སོགས་པ་ལྷ་དང་ལྷ་མ་ཡིན་གྱི་བློན་པོ་ཆེན་པོ་བཀའ་ཉན་པ་རྣམས་ཡིན་ལ། དེའི་ཡང་རྒྱལ་པོ་ནི་དྲེགས་པ་ཆེན་པོ་དང་ཚངས་པ་ལ་སོགས་པའི་ཉི་ཤུ་རྩ་བརྒྱད་ཡིན་པས་ན་དེ་དག་སོ་སོའི་ཆུང་མ་ནི་འབྱུང་པོ་ཕལ་པའི་རིགས་ཐམས་ཅད་ཀྱི་རྗེ་མོ་རྣ་བརྙེན་ཆེན་མོ་ལ་སོགས་པ་ཡིན་ལ་དེའི་ཡང་རྗེ་མོ་དབང་ཕྱུག་མ་ཉི་ཤུ་རྩ་བརྒྱད་དོ། ། འདི་དག་ཐུན་མོང་གི་ལུགས་ཀྱིས་འཇིག་རྟེན་པར་བྱེད་ཀྱང་ཐུན་མོང་མ་ཡིན་པས་འཇིག་རྟེན་ལས་འདས་པར་བསྟན་ཅིང༌།

ཤིན་ཏུ་ཐུན་མོང་མ་ཡིན་པས་རྩ་གནས་འཁོར་ལོའི་ནང་ན་ཡོད་པར་སངས་རྒྱས་པའི་ཚེ་དེ་ལྟར་སྣང་བར་འདོད་པས་དེའི་རྗེས་སུ་འབྲང་བ་ཡིན་ལ། འདིར་རིགས་བྱེད་ཀྱི་གཏམ་དང་སྦྱར་ཏེ་བསྟན་ན་གོ་སླ་བས་དེ་ལྟར་བཤད་ན་ཁྱོའི་མིང་ཆུང་མ་ལ་གྲགས་པར་ཟད་དེ། དུར་ཁྲོད་ཀྱི་དྲེགས་པ་དབང་ཕྱུག་ཆེན་པོའི་ཆུང་མ་སྲིན་མོ་ཆེན་མོ་མིའི་སྲིན་མོ་དང༌། ཚངས་པའི་ཆུང་མ་ཚངས་མ་དང༌། གཞན་འཕྲུལ་དབང་བྱེད་ཀྱི་བདག་པོ་དབང་ཕྱུག་ཆེན་པོའི་ཆུང་མ་འཁྲུག་མོ་དང༌། བརྒྱ་བྱིན་གྱི་ཆུང་མ་དབང་མོ་དང༌། ཁྱབ་འཇུག་གི་ཆུང་མ་འཇུག་སྲེད་མོ་དང༌། གཞོན་ནུ་གདོང་དྲུག་གི་ཆུང་མ་གཞོན་ནུ་མོ་དང༌། འཇུག་སྲིད་ཀྱི་ཆུང་མ་དམར་མོ་དང༌། ཉི་མའི་ཆུང་མ་བདུད་རྩི་མོ་དང༌། ཟླ་བའི་ཆུང་མ་ཞི་བ་མོ་དང༌། བེ་ཅོན་ཏེ་སྤེན་པའི་ཆུང་མ་བེ་མཅེན་མོ་དང༌། སྲིན་པོ་ལང་ཀ་མགྲིན་བཅུའི་ཆུང་མ་སྲིན་མོ་དང༌། ། ལྷ་མ་ཡིན་དང་དམ་ཚིག་ཉམས་པ་རྣམས་ཟ་བར་བྱེད་པའི་ལྷའི་དམག་དཔོན་མ་ཧཱ་ཀ་ལའི་ཆུང་མ་ཟ་བ་མོ་དང༌། དགའ་བྱེད་དབང་ཕྱུག་གི་ཆུང་མ་དགའ་བ་མོ་དང༌། ལྷ་སྟོབས་བཟང་གི་ཆུང་མ་རོ་ཁྲག་འཐུང་མྱོས་མ་དང༌། དྲི་ཟ་ཏཾ་བུ་རའི་ཆུང་མ་གཅིག་པུར་སྤྱོད་མ་དང༌། འདོད་ལྷ་ཀ་མ་དེ་བའི་ཆུང་མ་ཡིད་འཕྲོག་མ་དང༌། ནོར་སྒྲུབ་ཅིང་བྱད་གཏོང་བའི་ནོར་སྲུང་གི་ཆུང་མ་གྲུམ་མོ་དང༌། རླུང་ལྷའི་ཆུང་མ་རླུང་མོ་དང༌། ། བདུད་གསོད་བྱེད་ཀྱི་ཆུང་མ་གསོད་ཐྱེད་མོ་དང༌། མེ་ལྷའི་ཆུང་མ་མེ་མོ་དང༌། ས་བདག་ཕག་ཆེན་གྱི་ཆུང་མ་ཕག་མོ་དང༌། གཤིན་རྗེའི་ཆུང་མ་རྒན་བྱེད་མོ་དང༌། ཚོགས་བདག་གིས་ཆུང་མ་སྣ་ཆེན་མོ་དང༌། ཆུ་ལྷའི་ཆུང་མ་ཆུ་ལྷ་མོ་དང༌། ནག་པོ་རྣམ་འཇིགས་ཆེན་པོའི་ཆུང་མ་ནག་མོ་ཆེན་མོ་དང༌། སྲིན་མོ་ཤ་གྲཱི་བའི་ཆུང་མ་ར་མགོ་དམར་སེར་ཆེན་མོ་དང༌། སྲིན་པོ་སུམ་པ་ཀ་ར་བུམ་སྣའི་ཆུང་མ་འབུམ་སྣ་སྔོ་ནག་ཆེན་མོ་དང༌། ར་མ་ཎ་འབོད་སྒྲོགས་ཏེ་གསུམ་པོ་ཆེའི་ཆུད་མ་གསུས་འཛིན་སེར་ནག་ཆེན་མོ་ལ་སོགས་པ།

ཕྱིའི་ལས་བྱེད་པའི་བྲན་དང་དེའི་ཡང་བྲན་དང༌། ། ནང་གི་ལས་སྒྲུབ་པའི་གཡོག་དང་དེའི་ཡང་གཡོག་ལ་སོགས་པའི་འཇིག་རྟེན་པའི་འཁོར་ཞིང་གི་རྡུལ་སྙེད་ཀྱི་གྲངས་ཐམས་ཅད་ཀྱང་བསྡུས་སོ། ། གཉིས་པ་སྦྱོར་བ་ཆེན་པོའི་རོལ་པ་ལ་གསུམ་ལས། དང་པོ་རྒྱུའི་ཏིང་ངེ་འཛིན་ལ་མཉམ་པར་བཞག་པ་ནི། དབང་དུ་བསྡུས་པ་དེ་ནས་བཅོམ་ལྡན་འདས་དགྱེས་པ་ཆེན་པོ་འགྲོ་བའི་དཔལ་ཁྲག་ཆེན་པོས་གདུལ་བྱ་འདུལ་བའི་ཐབས་ཀྱིས། ཡང་རིགས་ལྔའི་འཇིགས་བྱེད་ཆེན་པོའི་ཚོགས་འབར་བར་སྣང་བར་བྱས་ནས། ཡབ་ཡུམ་དེ་དག་ཀུན་ཀྱང་དགྱེས་པས་གཉིས་སུ་མེད་པར་རོལ་པའི་དཀྱིལ་འཁོར་གྱི་སྤྲིན་རང་སྣང་ནམ་མཁའི་དབྱིངས་ཀུན་ཏུ་ཁྱབ་པར་འབྱུང་བ་ཞེས་བྱ་བ་ཏིང་ངེ་འཛིན་ལ་སྙོམས་པར་ཞུགས་ཏེ། ། གཉིས་པ་རྐྱེན་རིག་པ་ཆེན་པོའི་གསང་སྔགས་བསྒྲགས་པ་ནི། སྐུ་དང་གསུང་དང་ཐུགས་རྡོ་རྗེ་ལས་འདི་སྐད་ཅེས་ཕྱུང་ངོ༌། ། ཨོཾ་ཨཱ་ཧཱུྃ་ནི་སྐུ་གསུང་ཐུགས་སོ། ། བཛྲ་པྲ་བེ་ཤ་ནི་རྡོ་རྗེ་གཞུང་བར་བྱ་བའོ། ། ཨ་ལ་ལ་ཧོ་ནི་ཤིན་ཏུ་ངོ་མཚར་ཆེ་བའོ། ། གསུམ་པ་འབྲས་བུ་གཉིས་སུ་མེད་པར་སྦྱར་བ་ནི་ཞེས་བརྗོད་པས། འབྱུང་མོའི་རྒྱལ་མོ་རྣམས་ཧེ་རུ་ཀའི་ཚོགས་ལ་ཤིན་ཏུ་ཆགས་པས་ཡིད་གཡོས་ནས། རང་རང་གི་པདྨའི་དཀྱིལ་འཁོར་བསྡུད་པ་སྟེ་འཛུམ་ཞིང་རྒྱས་པ་སྟེ་འབྱེད་པར་གྱུར་ནས། ཧེ་རུ་ཀའི་སྐུ་ལ་སྦྱོར་བ་ནི། དཔེར་ན་རྡོ་ཁབ་ལེན་ལ་ལྕགས་འདུ་བའི་ཚུལ་དུ་བཅོམ་ལྡན་འདས་དགྱེས་པ་ཆེན་པོ་དཔལ་ཁྲག་འཐུང་ཆེན་པོ་རྡོ་རྗེའི་སྐུ་ལ། སྲིན་མོ་ཆེན་མོ་མིའི་སྲིན་མོ་དང༌། དམར་མོ་དང༌། དགའ་བ་མོ་དང༌། གསོད་བྱེད་མོ་དང༌། ནག་མོ་ཆེན་མོ་དང༌། དམར་སེར་ཆེན་མོ་དང༌། སྔོ་ནག་ཆེན་མོ་དང༌། སེར་ནག་ཆེན་མོ་སྟེ་བརྒྱད་པོ་རྣམས་འཁྲིལ་ལོ། ། བཅོམ་ལྡན་འདས་དཔལ་ཁྲག་འཐུང་ཆེན་པོ་དེ་བཞིན་གཤེགས་པ་ཆེ་མཆོག་ཧེ་རུ་ཀའི་སྐུ་ལ། ཚངས་མ་དང༌། འཁྲུག་མོ་དང༌། དབང་མོ་དང༌། འཇུག་སྲེད་མོ་དང༌།

གཞོན་ནུ་མོ་སྟེ་ཤར་གྱི་ལྔ་རྣམས་འཁྲིལ་ལོ། ། བཅོམ་ལྡན་འདས་དཔལ་ཁྲག་འཐུང་ཆེན་པོ་རིན་པོ་ཆེའི་སྐུ་ལ། བདུད་རྩི་མོ་དང༌། ཞི་བ་མོ་དང༌། བེ་ཅོན་མོ་དང༌། ཟ་བ་མོ་དང༌། སྲིན་མོ་སྟེ་ལྷོའི་ལྔ་རྣམས་འཁྲིལ་ལོ། ། བཅོམ་ལྡན་འདས་དཔལ་ཁྲག་འཐུང་ཆེན་པོ་པདྨའི་སྐུ་ལ། ཁྲག་གིས་མྱོས་མ་དང༌། གཅིག་པུར་སྤྱོད་མ་དང༌། ཡིད་འཕྲོག་མ་དང༌། གྲུབ་མོ་དང༌། རླུང་མོ་སྟེ་ལྷོའི་ལྔ་རྣམས་འཁྲིལ་ལོ། ། བཅོམ་ལྡན་འདས་དཔལ་ཁྲག་འཐུང་ཆེན་པོ་ཀུན་ཏུ་ལས་ཀྱི་སྐུ་ལ། མེ་མོ་དང༌། ཕག་མོ་དང༌། རྒན་བྱེད་མོ་དང༌། སྣ་ཆེན་མོ་དང༌། ཆུ་ལྷ་མོ་སྟེ་བྱང་གི་ལྔ་རྣམས་འཁྲིལ་ལོ། ། བཞི་པ་འཁོར་གྱི་དཀྱིལ་འཁོར་སྤྲོ་བའི་ཚུལ་ལ་ལྔ་ལས། དང་པོ་སྤྲོ་བའི་སྦྱོར་བ་ནི། དེ་ནས་བཅོམ་ལྡན་འདས་དགྱེས་པ་ཆེན་པོ་ཁྲག་འཐུང་རིགས་ལྔའི་ཁྲོ་བོའི་དཀྱིལ་འཁོར་དེ་དག་གིས་ཧཱུྃ་ཞེས་བརྗོད་པས་དབང་མོ་རྣམས་ཀྱི་པདྨའི་དཀྱིལ་འཁོར་གྱི་ཚོགས་དེ་དག་ཁྲག་འཐུང་རིགས་ལྔའི་རྡོ་རྗེ་ལ་བསྡུས་ནས་ཕན་ཚུན་ཕྱག་ཞབས་བསྣོལ་ཞིང་སྟོ་སྨད་ཤིན་ཏུ་བཅུམ་པར་བྱས་པས་བདེ་བ་རྒྱས་པར་གྱུར་ཏོ། ། གཉིས་པ་མ་མོ་སྤྲོས་པ་ནི། དེ་ནས་དགྱེས་ཏེ་ཧ་ཞེས་བརྗོད་པས་རྒྱུ་ཡབ་ཡུམ་ཀྱི་བྱང་ཆུབ་སེམས་ཀྱི་སྤྲིན་ལས་ཐུགས་རྣམ་པར་དག་པ་ཞི་བའི་ལས་མཛད་པ་དཀར་མོའི་ཚོགས་དང༌། ཡོན་ཏན་གྱི་ཚོགས་སྡུད་པས་ཀུན་མོའི་ཚོགས་དབང་གི་ལས་མཛད་པ་དང༌། སྤང་བླང་གཉིས་སུ་མེད་པའི་རྨོངས་མོའི་ཚོགས་སེམས་ཀྱི་དྲན་པ་ཉམས་པར་བྱེད་པས་དྲག་པོའི་ལས་མཛད་པ་དང༌། མི་མཐུན་པའི་ཕྱོགས་རྡུལ་དུ་རློག་པས་ཐལ་བྱེད་མོའི་ཚོགས་དྲག་པོའི་ལས་མཛད་པ་དང༌། ཡོན་ཏན་གྱི་གང་བས་སྤོས་མེའི་ཚོགས་རྒྱས་པའི་ལས་མཛད་པ་དང༌། འཐབ་ཅིང་འཁྲུག་པས་གཏུམ་མོའི་ཚོགས་དྲག་པོའི་ལས་མཛད་པ་དང༌། གང་ཡང་གྲུབ་པས་སྨེ་ཤ་ཅན་གྱི་ཚོགས་ལས་ཐམས་ཅད་མཛད་པ་དང༌། ཚེ་དང་ཡོ་བྱད་འཕེལ་བ་མ་ཚོགས་མའི་ཚོགས་རྒྱས་པའི་ལས་མཛད་པ་རྣམས་ཞིང་དབྱུག་དང་མདའ་གཞུ་ལ་སོགས་པ་རང་རང་གི་ལག་ཆ་དང༌།

ངོ་མཚར་བའི་འོད་ཟེར་དང་རྒྱན་དུ་ཆས་ནས་དབང་ཕྱུག་མ་རྣམས་ཀྱི་མཁའ་ལས་འཐོན་ཏོ། ། འཐོན་ནས་ཀྱང་འབར་བ་ཆེན་པོ་འཁོར་ལོའི་རྩིབས་མཚན་གྱི་ཤར་ལྷོའི་ཕྱོགས་ནས་གཡས་སྐོར་དུ་འཁོར་བར་འཇིགས་པའི་གཟུགས་དང་རང་རང་གི་ལག་ཆ་དང་བཅས་ནས་འཁོད་དོ། ། དེའང་རྩིབས་མཆན་བཞི་དང་གྲུ་ཆད་བཞི་ལའོ། ། གསུམ་པ་ཕྲ་མེན་མ་སྤྲོ་བ་ནི། དེ་ནས་ཤིན་ཏུ་དགྱེས་ནས་ཧེ་ཞེས་བརྗོད་པས། ཟིལ་གྱིས་གནོན་པས་སེང་གདོང་ཆེན་མོའི་ཚོགས་རྒྱས་པའི་ལས་མཛད་པ་དང༌། དཔའ་གཏུམ་ཆེ་བ་སྟག་གདོང་ཆེན་མོའི་ཚོགས་དྲག་པོའི་ལས་མཛད་པ་དང༌། ཕུང་པོའི་བདུད་འཇོམས་ཤིང་ཐབས་ལ་མཁས་པ་ཝ་གདོང་ཆེན་མོའི་ཚོགས་དྲག་པོའི་ལས་མཛད་པ་དང༌། བསླུ་བའི་བདུད་འཇོམས་ཤིང་མེ་ལ་ཚེ་ལ་མཁས་པ་ཁྱི་གདོང་ཆེན་མོའི་ཚོགས་ལས་ཐམས་ཅད་མཛད་པ་དང༌། མིག་རྣོ་བས་བཞད་གདོང་ཆེན་མོའི་ཚོགས་རྒྱས་པའི་ལས་མཛད་དང༌། འཆི་བདག་གི་བདུད་འཇོམས་ཤིང་སྲོག་དང་བྲལ་བའི་རོ་ལ་སྤྱོད་པས་ཀང་ཀའི་གདང་ཆེན་མོའི་ཚོགས་ཞི་བའི་ལས་མཛད་པ་དང༌། ཐམས་ཅད་མི་སྤོང་བ་ཁ་གདོང་ཆེན་མོའི་ཚོགས་འཁོར་བ་མི་སྤོང་བ་ཆོས་ཉིད་དུ་དག་པས་དབང་གི་ལས་མཛད་པ་དང༌། མཚན་མོ་མཐོང་བ་འུག་པའི་གདོང་ཆེན་མོའི་ཚོགས་འཁོར་བ་སྤྱན་གྱིས་གཟིགས་པ་ཞི་བའི་ལས་མཛད་པ་དང་བཅས་པ་རྣམས། ལག་པར་ཁར་བསྣོལ་བ་ལ་སོགས་པ་རང་རང་གི་ལག་ཆ་དང་ངོ་མཚར་བའི་འོད་ཟེར་དང་རྒྱན་དུ་ཆས་ནས་འཐོན་པར་གྱུར་ཏོ། འཐོན་ནས་ཀྱང་འབར་བ་ཆེན་པོའི་འཁོར་ལོའི་ཕྱིར་རོལ་ཁྱམས་ནང་མའི་ཕྱོགས་བཞིར་མཆེ་བ་ཅན་བཞི་དང་མཚམས་བཞིར་གཤོག་པ་ཅན་བཞི་ཤར་ཕྱོགས་ནས་འཁོར་བར་རྔམ་པའི་མདངས་ཀྱིས་འཁོད་དོ། ། བཞི་པ་སྒོ་མ་རྣམས་སྤྲོས་པ་ནི། དེ་ནས་ཤིན་ཏུ་དགྱེས་པས་ཡེ་ཤེས་ཀྱི་སྣང་བ་ཆེན་པོས་ཕྱོགས་བཅུའི་ཞིང་མ་ལུས་པ་ཁྱབ་ནས་ཕཊ་ཅེས་བརྗོད་པས། ཚད་མེད་པ་བཞིས་འགྲོ་བའི་དོན་མཛད་ཅིང་ཕྱིན་ཅི་ལོག་བཞི་དང་བདུད་བཞི་མཇོམས་པའི་བརྡར་རྡོ་རྗེ་སྲིད་འགྲོ་རྟ་གདོང་མའི་ཚོགས་དང༌།

རྡོ་རྗེ་གདོང་མོ་ཕག་གདོང་མའི་ཚོགས་དང༌། རྡོ་རྗེ་འཇིག་རྟེན་མ་དྲེད་གདོང་མའི་ཚོགས་དང༌། རྡོ་རྗེ་རོ་ལངས་སྤྱང་གདོང་མའི་ཚོགས་རྣམས་ལྕགས་ཀྱུ་ཞགས་པ་ལྕགས་སྒྲོས་དྲིལ་བུ་སྟེ་རང་རང་གི་ལག་ཆ་དང༌། ངོ་མཚར་དུ་ཆས་ནས་འཐོན་པར་གྱུར་ཏོ། འཐོན་ནས་ཀྱང་འབར་བའི་དཀྱིལ་འཁོར་གྱི་སྒོ་བཞིར་གདུག་པ་ཅན་ལ་ཤིན་ཏུ་རྔམ་པའི་གཟུགས་ཀྱིས་གནས་སོ། ། ལྔ་པ་འཁོར་རྣམས་རང་རང་གི་གནས་སུ་བཏང་བ་ནི། དེ་ནས་ཡབ་ཡུམ་འཁོར་དང་བཅས་པ་དགྱེས་པ་ཆེན་པོའི་སྤྲིན་ལས་ཕྱོགས་བཅུ་མ་ལུས་པ་ནས་ཕཊ་ཅེས་སྒྲོགས་པས། ཐམས་ཅད་སྙིང་རྗེས་རྔམས་ཤིང་ཁྲོས་ནས་སྐུ་ལ་འཁྲིལ་བ་དང་སླས་སུ་བཀོད་པའི་མ་མོ་ཐམས་ཅད་ཀྱང་སྔོན་གང་ནས་འོངས་པ་བཞིན་རང་རང་གི་གནས་ག་ལ་བ་དེར་ཡུད་ཙམ་གྱིས་ཕྱིན་པར་རྫུ་འཕྲུལ་གྱིས་ཕྱིར་བཀྱེའོ། ། གསུམ་པ་ཐུགས་རྗེས་རྗེས་སུ་བཟུང་ནས་བཀའ་ལ་བཏགས་པའི་ཚུལ་ལ་བཞི། གནས་སྤར་ཏེ་དཀྱིལ་འཁོར་མཐོང་བའི་ཚུལ་བསྟན་པ། སྟོང་ཁམས་ཐམས་ཅད་མཉམ་དུ་བཏུལ་བ། དྲེགས་པ་ཅན་གྱིས་འབངས་སུ་ཁས་བླང་བ། དབང་བསྐུར་ཏེ་བཀའ་བསྒོ་བའོ། །

དང་པོ་ལ་གསུམ་ལས། དང་པོ་རྒྱུའི་ཏིང་ངེ་འཛིན་ལ་མཉམ་པར་བཞག་ནས་གསང་སྔགས་བརྗོད་པ་ནི། དེ་ནས་བཅོམ་ལྡན་འདས་རྗེས་སུ་བཟུང་བའི་ཚུལ་གྱིས་དགྱེས་པ་ཆེན་པོ་འགྲོ་བའི་དཔལ་ཁྲག་འཐུང་ཆེན་པོ་རིགས་ལྔ་པོ་དེ་དག་ཀུན་ཀྱང་ཆོས་ཀྱི་དབྱིངས་ལས་རང་བྱུང་གི་ཐུགས་རྗེ་ཆེན་པོ་གདུལ་བྱའི་ནད་གསོ་བས་བདུད་རྩི་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་དག་གི་སྐུ་དང་གསུང་དང་ཐུགས་རྡོ་རྗེ་ལས་འདི་དག་ཕྱུང་ངོ༌། ། ཨོཾ་བཛྲ་མ་ཧཱ་ཨ་མྲྀ་ཏ་ནི་རྡོ་རྗེ་བདུད་རྩི་ཆེན་པོའོ། ། མ་ཧཱ་ཀྲོ་དྷ་ནི་ཁྲོ་བོ་ཆེན་པོའོ། ། ཨཾ་ཨཾ་ཨཾ་ནི་ལན་གསུམ་དུ་དབང་བསྐུར་བའོ། ། གཉིས་པ་སླར་ཡང་དྲེགས་པ་ཅན་ཕྱུང་སྟེ་ཁྲུས་བྱས་པ་ནི། ཞེས་བརྗོད་པས། སྔར་ཤ་ཟོས་ཤིང་ཞལ་དུ་བསྟབས་པའི་དབང་ཕྱུག་ཆེན་པོ་ལ་སོགས་པ་ཐམས་ཅད། བཅོམ་ལྡན་འདས་ཁྲོ་བོ་ཆེན་པོ་རིགས་ལྔ་པོ་དེ་དག་གི་འོག་སྒོའི་བསྣམས་ཁུང་ནས་བཏོན་ཏེ། དྲི་ཆེན་ལ་སོགས་པའི་མི་གཙང་བའི་འདམ་གྱི་རྒྱ་མཚོར་ཆུད་པ་ལས་དེ་དག་པར་བྱ་བའི་ཕྱིར་ཁྲོ་བོ་སོ་སོའི་བསྣམས་ཁུང་ནས་ཁྲོ་བོའི་ཨུ་ཙུཥྨ་ཀྲོ་དྷ་ཕྱུང་ནས་མི་གཙང་བའི་འདམ་ཀུན་འཐུང་ཏེ་དྲེགས་པ་ཅན་དེ་དག་དྲན་པ་སླར་རྙེད་པར་བྱས་ནས། གསུམ་པ་འབར་བའི་དཀྱིལ་འཁོར་གྱི་ཞལ་བསྟན་པ་ནི། ཁྲོ་བོའི་དཀྱིལ་འཁོར་གྱི་སྤྲིན་གྱི་ཚོགས་རིགས་ལྔ་པོ་ཡུམ་དང་བཅས་པ་དེ་དག་ཐམས་ཅད་ཀྱང་ཡེ་ཤེས་ལྔ་དང་ཕྲིན་ལས་བཞིའི་དབྱེ་བ་རེ་རེ་ཞིང་དམ་པ་རིགས་བརྒྱར་མཚོན་པའི་བརྡར་དབུ་དགུ་བརྒྱ་པ་དང༌། ཕྱག་སྟོང་བརྒྱད་བརྒྱ་པ་དང༌། ཞབས་བརྒྱད་བརྒྱ་པ་དང༌། སྐུ་ཡེ་ཤེས་ཀྱི་མེ་དཔུང་འབར་བ་ཆེན་པོའི་ཀློང་གི་དཀྱིལ་འཁོར་ན་བཞུགས་པར་མཐོང་ངོ༌། ། དེ་ནི་སངས་རྒྱས་བསམ་ཡས་ལྷུན་གྱིས་གྲུབ་པའི་ཏིང་ངེ་འཛིན་དུ་བདེན་པ་མཐོང་བར་བྱས་པའོ། ། གཉིས་པ་སྟོང་ཁམས་མཉམ་དུ་བཏུལ་བ་ནི། ། འོག་མིན་དུ་རང་སྣང་ཡེ་ཤེས་ཀྱི་ཆོ་འཕྲུལ་རང་བཀོད་པ་དེའི་དུས་སུ་གདུལ་བྱའི་འཇིག་རྟེན་དྲུག་གི་ཕྱོགས་བཅུའི་སྲིད་པ་གསུམ་པོ་ཀུན་ཏུ་གནས་པའི་དྲེགས་པའི་དབང་ཕྱུག་ཐམས་ཅད་སོ་སོ་གང་ལ་གང་གིས་བླི་ལྟར་འདུལ་བའི་ཐབས་ཀྱི་རོལ་པ་སྣ་ཚོགས་བསམ་གྱིས་མི་ཁྱབ་པར་སྟེང་འོག་གི་འབླིག་རྟེན་སོ་སོར་སྣང་བས་གདུལ་བྱ་དེ་དག་བླ་ཕྱི་མེད་པར་དུས་གཅིག་ཏུ་བཏུལ་ལོ།

། འདིས་ནི་རང་སྣང་ལྷུན་སྟུག་པོ་བཀོད་པར་སྣང་བ་ཇི་འདྲ་བ་གཞན་སྣང་ཕྱོགས་བཅུར་སྣང་བར་བསྟན་ཏོ། ། གསུམ་པ་དྲེགས་པ་ཅན་གྱི་འབངས་སུ་ཁས་བླངས་པ་ལ་བཞི་ལས། དང་པོ་འབངས་སུ་དམ་བཅས་ཏེ་དཀྱིལ་འཁོར་གྱི་གདན་དུ་ཕུལ་བ་ནི། ཆོ་འཕྲུལ་བཀོད་པ་དེ་ནས་དྲེགས་པ་ཅན་དེ་དག་སྐྲག་ཅིག་ལུས་ཤིན་ཏུ་འདར་ཞིང་སེམས་བྲེད་པས་རབ་ཏུ་དཔའ་ཞུམ་པའི་ང་རོས། བདག་གི་ལུས་འབངས་སུ་མཆི། ངག་འབངས་སུ་མཆི། སེམས་འབངས་སུ་ནན་ཏན་མ་བགྱིས་ན། རང་རང་གི་མགོ་དང་ལུས་ནི་ཚལ་པ་བརྒྱར་འགས་ཤིང༌། སྙིང་ཡང་ཚལ་པ་སྟོང་དུ་འགས་ཤིང་གཏུབ་པར་གྱུར་ཅིག ། ལུས་ཀྱང་རུལ་ཅིང་མྱགས་ལ་དམོད་པའི་མེས་ཚིག་ནས་ཚེ་འདིར་བརླག་པ་དང༌། ཕྱི་མར་དམྱལ་བར་ལྟུང་ནས་འོ་དོད་ཆེན་པོ་འབོད་པར་ཤོག་ཅིག ། ཅེས་འབངས་སུ་མཆི་བར་མནའ་བོར་ནས། རང་རང་གི་ལུས་ཁྲོ་བོ་རིགས་ལྔའི་དཀྱིལ་འཁོར་གྱི་གདན་དུ་བཞག་གོ ། གཉིས་པ་འཁོར་ཕུལ་ཏེ་གུས་པས་གཙུག་གིས་མཆོད་པ་ནི། དྲེགས་པ་ཅན་ཐམས་ཅད་ཀྱིས་མགྲིན་གཅིག་ཏུ་ཡང་སྨྲས་པ། བདག་ཅག་རྣམས་ཀྱི་མཆིས་བྲང་ཆུང་མ་དང༌། མ་དང་བུ་མོ་དང་སྲིང་མོ་རྣམས། ཁྲོ་བོའི་ཚོགས་ཀྱིས་ལོངས་སྤྱོད་ཀྱི་དཀྱིལ་འཁོར་ཆེན་པོར་བཞེས་སུ་གསོལ། གདུག་པ་ཅན་འཇོམས་པའི་དབའ་བོ་རྗེས་སུ་འཛིན་པའི་ལྷ་སྐྱབས་ཀྱི་དམ་པར་གྱུར་པའི་རྗེས་བཞེས་སུ་གསོལ། བདག་ཅག་སོ་སོ་འཁོར་དང་བཅས་པ་ཐམས་ཅད་ཀྱིས། ཞལ་མཐོང་བའི་ཁྲོ་བོའི་ཚོགས་ཀྱི་དཀྱིལ་འཁོར་ཆེན་པོ་འདིའི། མིང་ཙམ་འཛིན་པར་བྱེད་པ་རྣམས་ལ་ཡང༌། གཙུག་གི་ཡིད་བཞིན་གྱི་ནོར་བུ་འོད་འབར་བ་བསྐུར་པ་ལྟར། ཡིད་གཡོ་སྒྱུ་མེད་ཅིང་མཆོག་ཏུ་གུས་པ་དང་ལྡན་པའི། སེམས་ཀྱིས་མཆོད་གནས་སུ་བློས་བླངས་ནས་རྟག་ཏུ་སྤྱི་བོ་ཡི། བཅག་ཅག་གཙུག་ཏུ་བཞག་སྟེ་བཀུར་སྟི་དང་རིམ་གྲོ་ཆེ་བར་བགྱི་ཞིང༌། དཀྱིལ་འཁོར་གྱི་མཚན་འཆང་བ་དེ་ཡི་དགོངས་པ་ཕྲིན་ལས་རྣམས་བཞི་ཅི་སྒྲུབ་ཡང་རུང༌། རེ་བ་མ་ལུས་པ་རྫོགས་པར་བདག་ཅག་གིས་བསྒྲུབ་པར་བགྱིའོ།

། གསུམ་པ་དམ་བཅས་ཏེ་ལས་ཀྱི་སྟོང་གྲོགས་བྱེད་པ་ནི། གལ་ཏེ་དཔའ་བོའི་སྤྱན་སྔ་འདིར། བདག་ཅག་རྣམས་ཀྱིས་ཁས་བླངས་དམ་བཅས་པའི་ཚིག་སྨྲས་པ་བཞིན་དུ་བདག་ཅག་གིས་མ་བསྒྲུབས་ན། བདག་ཅག་རྣམས་ཀྱི་མགོ་དང་ལུས་དང་སྙིང་རྣམས་ཚལ་པར་བཀས་ཤིང་དམོད་པའི་མཚོན་གྱིས་གཏུབས་ཏེ་དུམ་བར་གྱུར་ནས་རུལ་བར་མཆིའོ། ཞེས་སྨྲས་སོ། ། བཞི་པ་དབང་མོ་རྣམས་འབངས་སུ་འོང་ནས་བཀའ་ཉན་པའི་ཕྲིན་ལས་ཞུ་བ་ནི། དེ་ནས་དྲེགས་པ་ཅན་དེ་དག་གི་ཆུང་མའི་ཚོགས་དང༌། མ་དང་སྲིང་མོ་དང༌། བུ་མོའི་ཚོགས་ཐམས་ཅད་སྔར་བཀྱེ་བ་ལས་སླར་ཡང་ཁྲོ་བོའི་དཀྱིལ་འཁོར་རུ་སྐད་ཅིག་ཡུད་ཙམ་གྱིས་འོང་ནས། དེ་དག་ཐམས་ཅད་ཀྱིས་མགྲིན་གཅིག་ཏུ་སྨྲས་པ། བདག་ཅག་འཁོར་གྱི་ཚོགས་དང་བཅས་པ་ཐམས་ཅད་ཀུན། བགེགས་དཔུང་འཇོམས་པའི་དཔའ་བོ་ཆེན་པོའི་འབངས་སུ་མཆི་ནས། དཔའ་བོ་ཆེན་པོས་བདག་ཅག་རྣམས་ལ། ཞི་བ་དང་རྒྱས་པ་དང་དབང་དང་དྲག་པོ་གང་བྱེད་སྔར་རང་རང་གི་ལས་ལ་སྤྱོད་པ་བཞིན་དུ་འདི་ལྟར་གྱིས་ཤིག་པའི་ལས་ཀྱི་དངོས་གྲུབ་བཀའ་བསྒོ་བ་རྩལ་དུ་གསོལ། ཅེས་སྨྲས་སོ། ། བཞི་པ་དབང་བསྐུར་ཏེ་བཀའ་བསྒོ་བ་ནི། དེ་ནས་བཅོམ་ལྡན་འདས་ཆེ་མཆོག་ཧེ་རུ་ཀ་འགྲོ་བ་ལ་དགྱེས་པ་ཆེན་པོས་དེ་དག་གི་ལག་ཏུ་རྡོ་རྗེ་བྱིན་ནས་རྡོ་རྗེ་མིའི་སྲིན་མོ་ཞེས་པ་ལ་སོགས་པ་རང་རང་གི་མིང་གིས་དབང་བསྐུར་ཏེ་འབར་བའི་དཀྱིལ་འཁོར་གྱི་ཕྱི་རོལ་སྟེ་ཕྱི་ཁྱམས་དག་ཏུ་བཀོད་དོ། ། རོལ་པའི་ཡེ་ཤེས་མཆོག་ཏུ་གསང་བའི་སྙིང་པོ་ལོངས་སྤྱོད་རྫོགས་པ་སྐུའི་དེ་ཁོ་ན་ཉིད་ངེས་པ་ལས་ལྷུན་སྟུག་པོ་བཀོད་པར་ཁྲོ་བོ་རང་བཞིན་གྱི་དཀྱིལ་འཁོར་གྱི་སྤྲིན་རང་སྣང་མཐའ་དབུས་མེད་པར་རྣམ་པར་སྤྲོས་པའི་ལེའུ་སྟེ་བཅོ་ལྔ་པའོ། ། སྤྱི་དོན་གཉིས་པ་ལམ་ཇི་ལྟར་སྒྲུབ་པ་ཐབས་ཀྱི་ཡན་ལག་རྒྱ་ཆེར་བཤད་པ་ལ་ལྔ་སྟེ། ཐུགས་རྒྱུ་བསྐུལ་བ་གསུང་གསང་སྔགས་ཀྱི་དཀྱིལ་འཁོར་དམིགས་པའི་རྟེན་གཟུགས་བརྙན་གྱི་དཀྱིལ་འཁོར།

དེ་ལ་མཆོད་པ་ཇི་ལྟར་བྱ་བའི་ཚུལ། དམ་ཚིག་དང་ལྡན་པས་འགྲུབ་པ་དམ་ཚིག་གི་རིམ་པ། དམ་ཚིག་ཅན་གྱིས་ཕྲིན་ལས་ཇི་ལྟར་བསྒྲུབ་པའི་ཚུལ་ལོ། དང་པོ་ལ་གསུམ། གསང་སྔགས་འབྱུང་བའི་ཚུལ་མདོར་བསྟན་པ། ཇི་ལྟར་ཕྱུང་བའི་རང་བཞིན་རྒྱས་པར་བཤད་པ། ལྟས་ཁྱད་པར་ཅན་གྱིས་མཇུག་བསྡུ་བའོ། ། དང་པོ་ནི་རང་བཞིན་གྱི་དཀྱིལ་འཁོར་བཀོད་བ་དེ་ནས་བཅོམ་ལྡན་འདས་དགྱེས་པ་ཆེན་པོས་ཁྲོ་བོའི་དཀྱིལ་འཁོར་གྱི་ཚོགས་ཆེན་པོ་གོང་དུ་བསྟན་པ་འདི་དག་དམ་ཚིག་ཆེན་པོས་གསུང་གིས་གྲུབ་པར་བྱ་བའི་ཕྱིར། རང་སྣང་བཀོད་པའི་དེ་བཞིན་གཤེགས་པ་ཁྲོ་བོ་ཁྲག་འཐུང་ཆེན་པོ་རང་རང་གི་བཙུན་མོ་དང་བཅས་པའི་ཚོགས་དེ་དག་གི་སྐུ་དང་གསུང་དང་ཐུགས་རྡོ་རྗེ་རང་བྱུང་གི་ཡེ་ཤེས་གསང་སྔགས་ཀྱི་རང་སྒྲར་རང་ཤར་བ་འབྲུག་སྟོང་ལྡིར་བ་ཙམ་གྱི་ང་རོ་རྔམ་པ་ལས་གསུང་གི་དཀྱིལ་འཁོར་སྔགས་ཀྱི་ཚོགས་འདི་དག་རང་ཤར་དུ་ཕྱུང་ངོ༌། ། གཉིས་པ་ལ་ལྔ། ལྷ་བསྐྱེད་པའི་སྔགས། ཡེ་ཤེས་པ་སྤྱན་དྲངས་པའི་སྔགས། དངོས་གྲུབ་ཀྱི་དོན་དུ་གསོལ་བ་གདབ་པ། རིག་པའི་མེ་ཏོག་དོར་བའི་སྔགས། ཕྲིན་ལས་ཀྱི་དོན་དུ་གཏོར་མ་སྦྱིན་པའི་སྔགས་སོ། ། དང་པོ་ལ་ལྔ་ལས། དང་པོ་གཙོ་བོ་ཡབ་ཡུམ་བསྐྱེད་པ་ལས་ཡབ་ཀྱི་སྔགས་ནི། ཨོཾ་བཀྲ་ཤིས་པ་དང་སྔགས་བྱིན་གྱིས་རླབས་པའོ་སརྦ་ཏ་ཐཱ་ག་ཏ་དེ་བཞིན་གཤེགས་པ་མ་ཧཱ་ཆེན་པོ་ཤྲཱི་དཔལ་ཧེ་རུ་ཀ་ཁྲག་འཐུང་མ་ཧཱ་ཙནྜ་གཏུམ་པོ་ཆེན་པོ་སརྦ་དུཥྟཱནྟ་ཀ་སྡང་བ་ཐམས་ཅད་མཐར་བྱེད་པ་སྟེ་དེ་དག་རྩ་བའི་སྔགས་ཀྱིས་བཅོམ་ལྡན་འདས་ལ་འབོད་པའོ། ། ཧ་ན་རྒྱོབ་ཅིག ། ད་ཧ་སྲེགས་ཤིག ། པ་ཙ་ཚོས་ཤིག ། ཧཱུྃ་ཧཱུྃ་ཧཱུྃ་ནི་གདུག་པ་ཅན་གྱི་ལུས་ངག་ཡིད་གསུམ་བསྡུད་པ་ཕཊ་དུམ་བུར་གཏོང་བའོ། ། དེ་དག་ཕྲིན་ལས་ཀྱི་སྔགས་སོ། ། ཨོཾ་ནི་སྔགས་བྱིན་གྱིས་རླཽབ་པ་བཛྲ་མ་ཧཱ་ཤྲཱི་ཧ་རུ་ཀ་མ་ཧཱ་ཙནྜ་རྡོ་རྗེ་ཆེན་པོ་དཔལ་ཁྲག་འཐུང་གཏུམ་པོ་ཆེན་པོ་སརྦ་དུཥྟཱནྟ་ཀ་སྡང་བ་ཐམས་ཅད་མཐར་བྱེད་པ་སྟེ་རྩ་བའི་སྔགས་དང༌།

ཧ་ན་ད་ཧ་པ་ཙ་རྒྱོབ་ཅིག ། སྲེགས་ཤིག ། ཚོས་ཤིག ། ཧཱུྃ་ཧཱུྃ་ཧཱུྃ་ཕཊ་གདུག་པ་ཅན་གྱིས་ལུས་ངག་ཡིད་གསུམ་བསྡུས་ལ་ཆོམས་ཤིག་ཅེས་ལས་སྔགས་སོ། ཨོཾ་སྔགས་བྱིན་གྱིས་རློབ་པ་རཏྣ་མ་ཧཱ་ཤྲཱི་ཧེ་རུ་ཀ་མ་ཧཱ་ཙནྜ་རིན་པོ་ཆེ་ཆེན་པོ་དཔལ་ཁྲག་འཐུང་གཏུམ་པོ་ཆེན་པོ་སརྦ་དུཥྟཱནྟ་ཀ་སྡང་བ་ཐམས་ཅད་མཐར་བྱེད་པ་སྟེ་རྩ་བའི་སྔགས་དང༌། ཧ་ན་ད་ཧ་པ་ཙ་རྒྱོབ་ཅིག་སྲེགས་ཤིག་ཆོས་ཤིག་ཧཱུྃ་ཧཱུྃ་ཧཱུྃ་ཕཊ་སྡང་བའི་ལུས་ངག་ཡིད་གསུམ་བསྡུས་ལ་ཆོམས་ཤིག་ཅེས་ཕྲིན་ལས་ཀྱི་སྔགས་སོ། ། ཨོཾ་སྔགས་བྱིན་གྱིས་རློབ་པ་པདྨ་མ་ཧཱ་ཤྲཱི་ཧེ་རུ་ཀ་མ་ཧཱ་ཙནྜ་པདྨ་ཆེན་པོ་དཔལ་ཁྲག་འཐུང་གཏུམ་པོ་ཆེན་པོ་སརྦ་དུཥྟནྟ་ཀ་སྡང་བ་ཐམས་ཅད་མཐར་བྱེད་པ་སྟེ་རྩ་བའི་སྔགས་དང་ཧ་ན་ད་ཧ་པ་ཙ་རྒྱོབ་ཅིག་སྲེགས་ཤིག་ཆོས་ཤིགཧཱུྃ་ཧཱུྃ་ཧཱུྃ་ཕཊ་སྡང་བའི་ལུས་ངག་ཡིད་གསུམ་བསྡུས་ལ་ཆོམས་ཤིག་ཅེས་ལས་སྔགས་སོ། ། ཡུམ་གྱི་སྔགས་ནི། ཨོཾ་སརྦ་ཏ་ཐཱ་ག་ཏ་མ་ཧཱ་ཀྲོ་དྷོ་ཤྭ་རི་དེ་བཞིན་གཤེགས་པའི་ཁྲོ་མོ་དབང་ཕྱུག་མ་སརྦ་དུཥྟཱན་ཧཱུྃ་ཕཊ་སྡང་བ་ཀུན་བསྡུས་ལ་ཆོམས་ཤིག ། ཨོཾ་མ་ཧཱ་བཛྲ་དྷ་ར་མ་ཧཱ་ཀྲོ་དྷེ་ཤྭ་རཱི་ཛ་ལ་ནཱི་ཧཱུྃ་ཕཊ་རྡོ་རྗེ་གཟུང་མ་ཁྲོ་མོ་དབང་ཕྱུག་གི་འབར་བ་ཆེན་མོ་གདུག་པ་ཅན་བསྡུས་ལ་གཏོར་ཤིག ། ཨོཾ་མ་ཧཱ་སཱུརྱ་རཏྣ་མ་ཧཱ་ཀྲོ་དྷེ་ཤྭ་རཱི་བི་ད་མ་ཧཱུྃ་ཕཊ། རིན་ཆེན་ཉི་མའི་ཁྲོ་མོ་དབང་ཕྱུག་མ་ཆེན་མོ་རྣམ་པར་འཇོམས་མ་གདུག་པ་ཅན་གཏོར་ཅིག ། ཨོཾ་ཧྲཱི་ཤྭཏྟ་ས་མནྟ་པདྨ་མ་ཧཱ་ཀྲོ་དྷེ་ཤྭ་རཱི་ཁཱ་ཧི་ཧཱུྃ་ཕཊ་ཀུན་ཏུ་རྒོད་པའི་ཁྲོ་མོ་དབང་ཕྱུག་ཆེན་མོ་ཟོ་ཞིག་གཏོར་ཅིག ། ཨོཾ་སརྦ་ཨ་མོ་གྷཱ་མ་ཧཱ་ཀྲོ་དྷེ་ཤཱ་རི་བི་ཤྭ་ཧཱུྃ་ཕཊ་ཐམས་ཅད་དོན་ཡོད་པའི་ཁྲོ་མོ་དབང་ཕྱུག་སྣ་ཚོགས་མ་གདུག་པ་ཅན་གཏོར་ཅིག ། གཉིས་པ་མ་མོ་བརྒྱད་ཀྱི་སྔགས་ནི། ཨོཾ་བཛྲ་ནི་སྔར་ལྟར་རོ། ། ཀཽ་རཱི་ཧ་དཀར་མོའོ། ། བཛྲ་ཙཽ་རཱི་ཧ་ཆོམ་རྐུན་མའོ་བཛྲ་པྲ་མོ་ཧ་རབ་ཏུ་རྨོངས་མའོ།

བཛྲ་བེཏྟ་ལཱི་ཧ་རོ་ལངས་མའོ། ། བཛྲ་ཙནྜ་ལཱི་ཧ་གཏུམ་མོའོ། ། བཛྲ་པུཀྐ་སཱི་ཧ་སྤོས་མའོ། ། བཛྲ་གྷསྨ་རི་ཧ་སྨེ་ཤ་ཅན་ནོ། ། བཛྲ་སྨེ་ཤ་ནི་ཧ་ནི་དུར་ཁྲོད་མའོ། ། ཧ་བརྒྱད་ནི་དེ་དག་གི་ས་བོན་ནོ། ། ཨོཾ་བཛྲ་ཀོའུ་རི་ཛཿཞེས་པ་དང་སྦྱར་ན་ཕྲིན་ལས་དང་སྒྲུབ་པ་དང༌། ཛཿབསལ་ན་མཉེས་པའི་སྔགས་སོ། ། གསུམ་པ་ཕྲ་མེན་མ་བརྒྱད་ཀྱི་སྔགས་ནི། བཛྲ་སེདྷ་ཧ་མུ་ཁཱ་ཧེ་སེང་གདོང་མའོ། ། བཛྲ་བྱཱ་གྷྲི་མུ་ཁཱ་ཧེ་སྟག་གདོང་མའོ། ། བཛྲ་སྲིངྒྷ་མ་མུ་ཁཱ་ཧེ་ཝ་གདོང་མའོ། ། བཛྲ་ཤྭ་ན་མུ་ཁཱ་ཧེ་སྤྱང་གདོང་མའོ། ། བཛྲ་གྲིཌྷ་མུ་ཁཱ་ཧེ་བྱ་རྒོད་གདོང་མའོ། ། བཛྲ་ཀངྐ་མུ་ཁཱ་ཧེ་དུར་བྱའི་གདོང་མའོ། ། བཛྲ་ཀཱ་ཀ་མུ་ཁཱ་ཧེ་བྱ་རོག་གདོང་མའོ། ། བཛྲ་ཨུ་ལཱུ་ཀ་མུ་ཁཱ་ཧེ་འུག་པའི་གདོང་ཅན་མའོ། ། ཧེ་བརྒྱད་ནི་དེ་དག་གི་ས་བོན་ནོ། ། ཕྲིན་ལས་ཀྱི་སྔགས་ཀྱང་སྔ་མ་བཞིན་ནོ། ། བཞི་པ་སྒོ་མ་བཞིའི་སྔགས་ནི། ཨོཾ་བཛྲ་ཨཱརྱ་ཏེ་ཛ་ཏི་ང་ཛཿའཕགས་པའི་གཟི་བརྗེད་དེ་རྟ་མགོ་ཅན་ནོ། ། ཨོཾ་བཛྲ་ཨ་མུ་ཁཱ་ཧཱུྃ་དོན་ཡོད་པ་སྟེ་ཕག་གི་གདོང་ཅན་ནོ། ། ཨོཾ་བཛྲ་ལོ་ཀ་བཾ་འཇིག་རྟེན་སྣང་བྱེད་མ་སྟེ་དྲེད་གདོང་མའོ། ། ཨོཾ་བཛྲ་བྷསྨི་པ་ལ་ཡ་བ་ཏུ་ཧོཿཐལ་བར་བྱེད་མ་སྟེ་སྤྱང་གདོང་ཅན་ནོ། ། མཐའ་རྟེན་གྱི་ཛཿ་ཧཱུྃ་བཾ་ཧོཾཿབཞི་ནི་དེ་དག་གི་ས་བོན་ནོ། ། ལྔ་པ་དབང་ཕྱུག་མ་རྣམས་ཀྱི་སྔགས་ནི་བྷྱོ་བྷྱོ་བྷྱོ་བྷྱོ་བྷྱོ་བྷྱོ། བྷྱོ་བྷྱོ་བྷྱོ་བྷྱོ་བྷྱོ་བྷྱོ། བྷྱོ་བྷྱོ་བྷྱོ་བྷྱོ་བྷྱོ་བྷྱོ། བྷྱོ་བྷྱོ་བྷྱོ་བྷྱོ་བྷྱོ་བྷྱོ། བྷྱོ་བྷྱོ་བྷྱོ་བྷྱོ། དེ་ལ་བྷ་གི་ནི་སྲིང་མོ། ། བྷར་ཡ་ཆུང་མ་དེ་དག་གི་སྒྲ་བསྡུས་ཏེ་བྷྱོ་ཞེས་ས་བོན་དུ་བྱས་པའོ། ། ལས་སྒྲུབ་པའི་ཚེ་ཨོཾ་མ་ནུ་རཀྴ་སི་བྷྱོ། དགྲ་བོ་མ་རཱ་ཡ་ཧཱུྃ་ཕཊཿཅེས་པ་ལ་སོགས་པ་སོ་སོར་སྔགས་དང་སྦྱར་རོ། ། གཉིས་པ་ཡེ་ཤེས་པ་སྤྱན་དྲངས་པའི་སྔགས་ནི། ཨོཾ་རུ་ལུ་རུ་ལུ་ཧཱུྃ་ཁྲོ་བོ་འཆོལ་བའི་དཀྱིལ་འཁོར་འདོད་པ་སྟེ་དེའང་སྔོན་ལས་ཀྱི་སྲིན་པོའི་གདུག་པའི་གླུ་དཔལ་ཆེན་པོས་བྱིན་གྱིས་བརླབས་པའོ།

། ཨེ་ཧྱེ་ཧི་ཚུར་སྤྱོན་ཚུར་སྤྱོན་ཨཱ་ན་ཡ་གནས་འདིར། ཛཿཧཱུྃ་བཾ་ཧོཿནི་ཚད་མེད་བཞིས་སེམས་ཅན་གྱི་དོན་ལ་བསྐུལ་བའོ། ། རཾ་ནི་དམ་ཚིག་པ་དང་ཡེ་ཤེས་པ་སྤྱན་དྲངས་པའི་མེ་རི་འདབ་འབྱོར་ཙམ་དུ་བཞུགས་པའོ། ། བླ་མ་རོང་པ་ནི་རིག་པའི་མེ་ཏོག་དོར་བ་སྟེ་བདག་དང་ལྷ་རང་བཞིན་དབྱེར་མེད་དུ་རྟོགས་ནས་གཉིས་སུ་མེད་པ་ལ་ཕྱོགས་པའོ་ཞེས་འཆད་དོ། ། གསུམ་པ་དངོས་གྲུབ་ཀྱི་དོན་དུ་གསོལ་བ་གདབ་པ་ནི། ཨོཾ་གདུལ་བྱ་ལས་ཀྱི་ཁྲོ་བོ་མ་རུངས་པ་འདུལ་བ་ལ་ཡེ་ཤེས་ཀྱི་རང་བཞིན་ཤིན་ཏུ་ཁྲོས་པས་གདུལ་བྱའི་རྒྱུད་ཞི་བར་མཛད་པ། ཐུགས་རྗེ་ངང་གིས་ཁྲོ་བོར་སྤྲུལ་པ་ནི། འགྲོ་བའི་དཔལ་ཆེན་པོ་རབ་ཏུ་རྔམ་པའི་ཚོགས། སྐུ་གསུང་ཐུགས་ཡེ་ཤེས་ཀྱི་རང་བཞིན་འབར་བའི་བྱིན་རླབས་ཡ་མཚན་རྨད་པོ་ཆེ། དུས་ད་ལྟ་ཉིད་དུ་ནི་བདག་ལ་སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩོལ་ཅིག ། བཞི་པ་རིགས་པའི་མེ་ཏོག་དོར་བའི་སྔགས་ནི། ཨོཾ་བཛྲ་ཀྲོ་དྷ་ས་མ་ཡ་ཧཱུྃ་རྡོ་རྗེ་ཁྲོ་བོ་དམ་ཚིག་ལ་འདུས་ཤིག ། ཨོཾ་བཛྲ་ཀྲོ་དྷ་ས་མ་ཡ་སྟྭཾ་རྡོ་རྗེ་ཁྲོ་བོ་དམ་ཚིག་ལ་ནོས་ཤིག ། ཨོཾ་བཛྲ་ཀྲོ་དྷཱ་ས་མ་ཡ་ཕཊ་རྡོ་རྗེ་ཁྲོ་བོ་དམ་ཚིག་སྤྲོས་ཤིག ། ཨོཾ་བཛྲ་ཀྲོ་དྷཱས་མ་ཡ་ཧོཿརྡོ་རྗེ་ཁྲོ་བོ་དམ་ཚིག་ཡིན་ནོ། ། ལྔ་པ་ཕྲིན་ལས་དོན་དུ་གཏོར་མ་སྦྱིན་པའི་སྔགས་ནི། ཨ་བ་བྷྲཾ་ཤའི་སྐད་གྱིས། ཨ་ལི་ཨུ་ལི་བཟའ་བ་དང་བཏུང་བ་ཏཱ་ལི་ཏཱ་པཱ་ལི་དེ་དག་གི་ཡན་ལག་གོ ། དཾ་ཥྟ་གོ་ནཱ་རོ་དྲི་མཆེ་བ་ཅན་རྡོ་རྗེ་དྲག་པོའི་ཚོགས། ཁཾ་རཾ་ཡོ་གི་ནཱི་ཁཱ་ཧི་ཧོ་ཞལ་འབར་བ་རྣལ་འབྱོར་པའི་ཚོགས་གསོལ་ཅིག ། དེ་དག་གང་གི་ཞལ་དུ་གསོལ་སྙམ་ནས། ཧཱུྃ་ཧ་ཧེ་ཕཊ་ལྷ་སུམ་ཅུའི་དཀྱིལ་འཁོར་རོ། གསུམ་པ་ལྟས་ཁྱད་པར་ཅན་གྱིས་མཇུག་བསྡུ་བ་ནི་དེ་སྐད་ཅེས་བརྗོད་པས། འཇིག་རྟེན་དྲུག་གི་ཕྱོགས་བཅུ་ཐམས་ཅད་སྣོད་མ་དག་པའི་དངོས་པོ་དང་བཅུད་ཀྱི་སྒྲིབ་པའི་ཚོགས་ལས་ལུས་ཀྱི་མི་དགེ་བ་རྣམས་ཚིག

། ངག་གི་མི་དགེ་རྣམས་རབ་ཏུ་ཚིག ། ཡིད་ཀྱི་མི་དགེ་བ་རྣམས་ཀུན་ཏུ་ཚིག་གོ ། སྣང་བ་སྣོད་ཀྱི་འཇིག་རྟེན་ཡེ་ཤེས་ཀྱི་སྣང་བར་འབར་ཞིང་གདུལ་བྱའི་སྒོ་གསུམ་ལ་སྐུའི་ཡེ་ཤེས་འབར། གསུང་གི་ཡེ་ཤེས་རབ་ཏུ་འབར། ཐུགས་ཀྱི་ཡེ་ཤེས་ཀུན་ཏུ་འབར་རོ། ། དེའི་ཚེ་སྣང་སྲིད་སྣོད་བཅུད་ནམ་མཁའི་མཐས་གཏུག་པ་ཐམས་ཅད་དུ་འབར་བའི་དཀྱིལ་འཁོར་རིགས་ལྔའི་རང་བཞིན་གྱི་ཚོགས་ཀྱིས་ནམ་མཁའི་དབྱིངས་ཐམས་ཅད་སྐུའི་དཀྱིལ་འཁོར་གྱིས་གང་དེ་དག་ལས་གསང་སྔགས་ཀྱི་རང་སྒྲ་འབྲུག་སྟོང་ཙམ་གྱིས་ཁྱབ་པར་རབ་ཏུ་གང་བ་ཐམས་ཅད་ཀྱང་ཐུགས་རྗེ་ཆེན་པོའི་སྤྲུལ་པ་དང༌། འོད་དང་གཟི་བརྗིད་ཀྱིས་གསལ་ལ་ཆོས་སྐུས་ཁྱབ་པའི་ཐུགས་ཀྱི་རང་བཞིན་གཉིས་སུ་མེད་པས་ཀུན་ཏུ་གང་བར་གྱུར་ཏོ། །

ཡང་དཀྱིལ་འཁོར་གསུམ་གྱིས་ནམ་མཁའ་དང་ས་གཞི་དང་བར་སྣང་གསུམ་དུ་གང་ཀུན་ཏུ་གང་ངོ༌། ། ཡང་རང་སྣང་ལྷུན་སྟུག་པོ་བཀོད་པར་འོད་དང་གཟི་བརྗིད་དང་ཡེ་ཤེས་ཀྱི་བཀོད་པས་གང་རབ་ཏུ་གང་ཀུན་ཏུ་གང་བའོ། ། གསུང་མཆོག་ཏུ་གསང་བའི་སྙིང་པོ་ཡེ་ཤེས་ཀྱི་རང་སྒྲའི་དེ་ཁོ་ན་ཉིད་ངེས་པ་ལས་ཡེ་ཤེས་ཀྱི་ཁྲོ་བོའི་ཚོགས་ཆེན་པོའི་གསུང་གི་གསང་བ་བསམ་གྱིས་མི་ཁྱབ་པའི་དཀྱིལ་འཁོར་མཐའ་དབུས་མེད་པར་སྤྲོས་པའི་ལེའུ་སྟེ་བཅུ་དྲུག་པའོ།། ། །དོན་གཉིས་པ་དམིགས་པའི་རྟེན་གཟུགས་བརྙན་གྱི་དཀྱིལ་འཁོར་ལ་གསུམ་སྟེ། དཀྱིལ་འཁོར་འབྱུང་བའི་རྒྱུ་སྤྱིར་བསྟན་པ། དཀྱིལ་འཁོར་གྱི་རང་བཞིན་རྒྱས་པར་བཤད་པ། ངོ་མཚར་གྱི་ལྟས་སྣང་བའོ། ། དང་པོ་ནི། གསུང་གསང་སྔགས་ཀྱི་དཀྱིལ་འཁོར་བསྟན་པ། དེ་ནས་བཅོམ་ལྡན་འདས་དགྱེས་པ་ཆེན་པོས་ཁྲོ་བོའི་དཀྱིལ་འཁོར་གསུང་སྔགས་དང་བཅས་པ་དེ་དག་གི་རྣམ་པར་གསལ་བར་བྱེད་པན་དམིགས་པའི་རྟེན་དགོས་པས་ཕྱི་རབས་ཀྱི་གདུལ་བྱ་ལ་ཕན་པའི་དོན་དུ་གཟུགས་བརྙན་གྱི་དཀྱིལ་འཁོར་བསྟན་པའི་ཕྱིར་ཆེད་དུ་བརྗོད་པ་འདི་བརྗོད་དོ། ། གཉིས་པ་ལ་གཉིས། རྟེན་གཞལ་ཡས་ཡས་ཁང་དང༌། རྟེན་པ་ལྷའི་དཀྱིལ་འཁོར་རོ། ། དང་པོ་ལ་གསུམ་ལས། དང་པོ་གཞལ་ཡས་ཁང་དངོས་ནི། ཡེ་ཤེས་ལྔ་མཚོན་པའི་ཕྱིར་ཕྱི་ནང་མེད་པར་མེ་དཔུང་འབར་བའི་ཀློང་ཕོ་བྲང་གི་འོག་གཞི་ལྟེ་བ་མུ་ཁྱུ་དང་བཅས་པའི་འཁོར་ལོ་རྩིབས་བཞི་པ་ནི་རིགས་ལྔའི་རང་བཞིན་གྱི་བརྡའོ། ། དེའང་ཚད་མེད་པ་བཞི་དང་བདེན་པ་བཞི་མཚོན་པའི་ཕྱིར་གྲུ་ཆད་བཞིས་ནི་རྣམ་པར་བརྒྱན་པའོ། ། དེའི་སྟེང་དུ་ཡེ་ཤེས་ཀྱི་གཞལ་ཡས་ཁང་ཡོན་ཏན་རྒྱས་པའི་བརྡར་གྲུ་བཞི་པ་རྣམ་པར་ཐར་པ་བཞིའི་མཚོན་བྱེད་དུ་སྒོ་ཁྱུད་བཞི་དང་ལྡན་པའི་དབུས་སུ་སྐུ་ལྔའི་རང་བཞིན་མཚོན་པའི་བརྡར་འཁོར་ལོ་རྩིབས་བཞི་གྲུ་ཆད་དང་བཅས་པས་མཛེས་པའོ། ། དེས་མཚོན་ཏེ་རྣམ་ཐར་བརྒྱད་ཀྱི་རྟ་བབས་དང་བདེན་པ་གཉིས་ཀྱི་དོན་མཚོན་པ་ཡེ་ཤེས་འབར་བའི་བར་ཁྱམས་ཕྱི་ནང་གཉིས་ཀྱིས་མཛེས་ཤིང་བྷནྡྷའི་རྩིགས་པ་ཆེན་པོས་ལྷུན་མཐོ་བའོ།

། གཉིས་པ་དེ་མཛེས་པར་བྱེད་པའི་རྒྱན་ནི། ཕལ་ཆེར་གོང་དང་མཚུངས་ཤིང་ཁྱད་པར་དུ་ཐོད་པ་སྐམ་རློན་གྱི་རྩིག་པ་ལ་སྦྲུལ་ནག་གི་ཆུན་པོས་དཀྲིས་ཤིང་ཐོད་པ་སྦྲུལ་གྱི་ཟར་ཚག་དང་ཉི་ཟླའི་མཐོང་ཁུང་དང་ཚངས་པའི་གདུང་དང་མཆོག་ཆེན་གྱི་ཀ་བ་དང་རུས་སྦལ་གྱི་ཀ་གདན་དང་ཞིང་གི་ལྕམ་དང་མཆོག་ཕྲན་གྱི་གྲལ་བ་དང་གཡང་གཞིའི་ཐོག་གཡམ་དང་རྒྱུ་མའི་དྲྭ་བ་དང་དོན་སྙིང་གི་དྲ་ཕྱེད་དང་སྒོ་བཞི་རུས་སྦལ་གྱི་མ་ཐེམ་དང༌། ཆུ་སྲིན་གྱི་ཡ་ཐེམ་དང༌། སྦྲུལ་ནག་གི་སྐྱེས་བུ་དང་ཞིང་ཆེན་གྱི་སྒོ་གླེགས་ལ་སོགས་པ་སྣ་ཚོགས་པས་བརྒྱན་ཞིང་ཉི་མ་ཟླ་བ་དང་གཟའ་སྐར་གྱི་ཁ་བད་དང་རྒྱན་གྱིས་བརྗེད་ཅིང༌། མེ་དཔུང་འབར་བའི་རྩེ་ལས་མེའི་ཚ་ཚ་ཕྱོགས་བཅུར་འཕྲོ་བའི་ཕྲེང་བ་མང་པོ་དང་འོད་ཟེར་འཁྲུགས་པས་མཛེས་པའོ། ། གསུམ་པ་གདན་གྱི་ཁྱད་པར་ནི། འགྲོ་བ་ཟིལ་གྱིས་གནོན་པ་ཁྱུ་མཆོག་དང་གཟི་བརྗེད་ཆེ་བ་མ་ཧེ་དང་གདུག་པ་ཆེ་བ་གཟིག་དང་དཔའ་རྟུལ་ཆེ་བ་སྟག་དང༌། རང་བཞིན་གྱིས་གཏུམ་པ་དོམ་གྱི་སྦར་བས་ནི་བཏེགས་པའོ། ། སྲོག་ཆགས་འདི་དག་ཀྱང་སྐུ་གསུང་ཐུགས་ཡོན་ཏན་ཕྲིན་ལས་ལྔའི་མཚོན་བྱེད་དུ་རང་སྣང་བའོ། ། དེ་ཅི་ལྟར་ཡིན་ཞེ་ན་བླ་མ་རོང་པས། ཁྱུང་མཆོག་ནི་ལྕེ་འབར་བའི་འཇིགས་པ་དང་བྲལ་བ་དང༌། ཁྱུས་འགྲོ་ཟིལ་གྱིས་གནོན་པས་འཇིགས་བྱེད་ཁྱུང་མཆོག་ཞེས་བྱ་སྟེ་ཐུགས་ཀྱི་ཕྱག་རྒྱའོ། ། མ་ཧེ་ནི་གཟི་བརྗིད་ཆེ་བས་བརྗིད་པའི་མ་ཧེ་ཞེས་བྱ་སྟེ་སྐུའི་ཕྱག་རྒྱའོ། ། གཟིག་ནི་གདུག་པ་ཆེ་བས་མི་གཏོང་བའི་ཕྱིར་གཟུང་དང་ཏིང་ངེ་འཛིན་ལ་སོགས་པའི་ཡོན་ཏན་གྱི་ཕྱག་རྒྱའོ། ། སྟག་ནི་དཔའ་རྟུལ་ཆེ་བས་ཐུགས་རྗེ་ཆེན་པོའི་མཚན་ཉིད་པདྨ་རིགས་ཀྱི་ཕྱག་རྒྱའོ། ། དོམ་ནི་གཏུམ་པའི་ཕྱིར་ལས་ཀྱི་རིགས་ཀྱི་ཕྱག་རྒྱའོ། ། ཞེས་བཞེད་པ་ལྟར་རོ། ། དེའི་སྟེང་དུ་དྲེགས་པའི་དབང་ཕྱུག་ལྷ་ཆེན་པོ་ལ་སོགས་པ་ཁྱོ་ཤུག་ཟུང་དུ་བསྣོལ་བའོ།

གཉིས་པ་བརྟེན་པ་ལྷའི་དཀྱིལ་འཁོར་མ་གཉིས། གཙོ་བོའི་བཞུགས་ཚུལ་དང༌། འཁོར་གྱི་བཀོད་པའོ། ། དང་པོ་ལ་གསུམ་ལས། དང་པོ་སྐུ་མདོག་དང་ཞལ་ཕྱག་གི་རྣམ་པ་ནི། ། གཏི་མུག་གནས་སུ་དག་པས་གཙོ་བོ་སྨུག་ནག་ཞེ་སྡང་དག་པས་བཛྲ་ཧེ་རུ་ཀ་སྔོ་ནག་ང་རྒྱལ་དག་པས་རཏྣ་ཧེ་རུ་ཀ་སེར་ནག་དང༌། འདོད་ཆགས་དག་པས་པདྨ་ཧེ་རུ་ཀ་དམར་ནག་ཕྲག་དོག་དག་པས་ཀརྨ་ཧེ་རུ་ཀ་ལྗང་ནག་སྟེ་རྩ་ཞལ་དང་བཅས་པའོ། ། དབུས་དང་ཤར་ནུབ་བྱང་གི་ཧེ་རུ་ཀ་བཞིའི་གཡས་དཀར་ཞིང༌། ལྷོའི་གཡས་སྔོན་པོ་དབུས་དང་ལྷོ་བྱང་གི་གཡོན་དམར་ཞིང༌། ཤར་དང་ནུབ་ཀྱི་གཡོན་སེར་པོ་གདུལ་བྱ་གདུག་པ་ཅན་གྱི་སྣང་ངོར་རབ་ཏུ་འཇིགས་པའི་སྐུ། དུག་གསུམ་དག་ཅིང་སྐུ་གསུམ་མངའ་བའི་ཕྱིར་ཐམས་ཅད་ཀྱང་དབུ་གསུམ་པ་ཡེ་ཤེས་ལ་དབང་བསྒྱུར་ཞིང་ཕ་རོལ་ཏུ་ཕྱིན་པ་དྲུག་གིས་འགྲོ་བ་དྲུག་སྒྲོལ་བའི་ཕྱིར་ཕྱག་དྲུག་རྫུ་འཕྲུལ་གྱི་རྐང་པ་བཞི་བརྙེས་ཤིང་བདུད་བཞི་འདུལ་བའི་བརྡར་ཞབས་བཞིར་བགྲད་པ། གཉིས་པ་རྒྱན་ཆས་དང་གསུང་གི་ང་རོ་ནི། ཐེག་པ་ཆེན་པོའི་དོན་ལ་མངའ་བརྙེས་པའི་མཚོན་བྱེད་དུ་གླང་ཆེན་གྱི་ཀོ་རློན་གྱི་སྟོད་གཡོགས་དྲེགས་པ་དབང་དུ་སྡུད་པ་ཞིང་གི་གཡང་གཞི་གཟུང་འཛིན་གྱི་མཐའ་ལས་གྲོལ་བ་སྟག་སྤགས་ཀྱི་ཤམ་ཐབས་ཏེ་བགོ་བའི་གོས་ནི་སྣ་ཚོགས་གྱོན་ཞིང༌། སྦྲུལ། རྒྱལ་རིགས་དཀར་པོའི་དབུ་རྒྱན་རྗེའུ་རིགས་སེར་པོའི་སྙན་ཆ་དང་མགུལ་ཆུན་བྲམ་ཟེའི་རིགས་དམར་པོའི་དོ་ཤལ་དང་དཔུང་རྒྱན་གདོལ་པོའི་རིགས་ནག་པོའི་ཕྱག་ཞབས་ཀྱི་གདུ་བུ་དང་ཐོད་ཕྲེང་ཡང་མི་མགོ་སྐམ་པོའི་དབུ་རྒྱན་རྙིད་པའི་སེ་རལ་ཁ་རློན་པ་ལྔ་བཅུ་རྩ་གཅིག་གི་དོ་ཤལ་དང་ཉི་མ་དང་ཟླ་བའི་ཆས་ཕྲག་པ་གཡས་གཡོན་ནས་འོད་འགྱེད་པ་སྟེ་ཐབས་དང་ཤེས་རབ་ཀྱི་སྣང་བའི་བརྡའོ། ། དེ་དག་གིས་མཚོན་ནས་མཁུར་ཚོས་སུ་རཀྟའི་ཐིག་ལེ། ཨོ་ལ་ཀོ་ཞག་གི་ཟོ་རིས་སྨིན་མཚམས་ཐལ་ཆེན་གྱི་ཚོམ་བུ་དང་དཔལ་གྱི་ཆས་བརྒྱད་དོ།

གསུང་གི་ང་རོ་རྔམ་པའི་སྒྲ་སྐད་ཆེན་པོ་འཇིགས་པར་སྒྲོགས་པ་འབྲུག་སྟོང་ལྡིར་བ་ཙམ་མོ། ། གསུམ་པ་ཕྱག་མཚན་དང་བཙུན་མོའི་སྦྱོར་ཚུལ་ནི། སངས་རྒྱས་གསང་བ་གཡས་གཡོན་གྱི་དང་པོ་གཉིས་ན་རྡོ་རྗེ་དང་འཁོར་ལོ། ། བར་པ་ན་རལ་གྲི་དང་དུང་ཆེན། ཐ་མ་གཉིས་ན་དགྲ་སྟྭ་དང་ཐོང་གཤོལ་ལ་སོགས་ཀྱི་སྒྲ་དབྱུག་ཐོ་ཏྲི་ཤུལ་བེ་ཅོན་ལ་སོགས་པའོ་ཞེས་གསུངས་ཤིང༌། ། རོང་པ་ནི་གཡས་དང་པོ་རང་རང་གི་ཕྱག་མཚན། གཡོན་དང་པོ་བྷདྡྷ་རཀྟས་བཀང་བ་གཞན་རྣམས་རིམ་པ་བཞིན་སྦྱོར་བར་བཞེད་ཀྱང༌། འདིར་སྒྱུ་འཕྲུལ་རྡོ་རྗེ་དང་མཐུན་པར་སྦྱར་ན། རྡོ་རྗེའི་གཡོན་ཐ་མ་དང་ལས་ཀྱི་གཡོན་ཐ་མ་ན་སྟོང་གི་འཇིག་རྟེན་འཁོར་ཡུག་བཅས་པ་མཚོན་པའི་རྔ་ཆུང༌། བཛྲ་ཧེ་རུ་ཀའི་གཡས་དང་པོ་རྡོ་རྗེ་རྩེ་དགུ་པ་རིགས་ལྔ་ཀའི་གཡས་བར་མ་རྡོ་རྗེ་རྩེ་ལྔ་པ་གཡོན་བར་མ་དུང་ཆེན་ཏེ་ཐོད་པ་ལྕང་ལོ་མེད་པ་ཁྲག་གིས་གང་བ་དང༌། ཀརྨ་ཧེ་རུ་ཀའི་གཡས་དང་པོ་ལ་རལ་གྲི་དེ་བཞིན་གཤེགས་པའི་གཡོན་དང་པོ་དང་རིན་པོ་ཆེའི་གཡོན་ཐ་མ་གཉིས་ན་དགྲ་སྟྭ་ལས་ཀྱི་གཡོན་དང་པོ་ན་གཤོལ་ལ་སོགས་པ་སྟེ་བུདྡྷའི་གཡས་དང་པོ་ན་འཁོར་ལོ། ། རཏྣའི་རིན་པོ་ཆེ། ལས་ཀྱི་གཡས་ཐ་མ་ན་ཁ་ཊྭཱྂ་ཀ་རིན་པོ་ཆེའི་གཡོན་དང་པོ་ན་རྒྱུ་ཞགས། པདྨའི་གཡོན་དང་པོ་ན་དྲིལ་བུ་ཐ་མ་ན་རྔ་ཆུང་ཐམས་ཅད་ཀྱི་གཡས་ཐ་མ་ན་ཏི་ར་སྟེ་ཞིང་དབྱུག་གདེངས་པ་བཅས་རང་རང་གི་ལག་ཆ་སྣ་ཚོགས་ཏེ། རང་རང་གི་རིགས་ཀྱི་བཙུན་མོ་ཞལ་གཅིག་ཕྱག་གཉིས་མ་འཇིགས་པའི་ཚོགས་གཡས་ཡབ་ལ་འཁྱུད་ཅིང་གཡོན་ཐོད་ཁྲག་གཙོ་བོའི་ཞལ་དུ་སྟོབ་པ་དང་འཁྲིལ་བའོ། ། གཉིས་པ་འཁོར་གྱི་བཀོད་པ་ལ་གཉིས་ལས། དང་པོ་ཁྲོ་མོ་ཉི་ཤུའི་བཀོད་པ་ལས། གནས་ཀྱི་མ་མོ་བརྒྱད་ནི་རྣམ་ཤེས་ཚོགས་བརྒྱད་འཁོར་བ་བསྐྱེད་པའི་གནས་ཡིན་ལ་དེ་རྣམས་གནས་སུ་དག་པར་བྱེད་པའི་ཕྱིར་གནས་ཀྱི་ཕྱག་རྒྱ་དང་དེ་ལ་ཀཽའུ་རཱི་དཀར་མོ་ཞིང་དབྱུག་དང་བྷན་དམར།

ཙོའུ་རཱི་སེར་མོ་མདའ་གཞུ་འགེངས་པ། པྲ་མོ་ཧ་དམར་མོ་ཕྱག་གཉིས་ཆུ་སྲིན་གྱི་རྒྱལ་མཚན་བསྒྲེང་བ། བེ་ཏ་ལཱི་ནག་མོ་རྡོ་རྗེ་འཕྱར་ཞིང་བྷན་དམར་ཐུགས་དཀར་འཛིན་པ། པུཀྐ་སཱི་དམར་སེར་བྱིས་པའི་རྒྱུ་མ་འདྲེན་པ། ཀསྨ་རཱི་ལྗང་ནག་དུང་དམར་དཀྲུགས་ཅིང་གསོལ་བ། སྨ་ཤ་ནཱི་མཐིང་ནག་བྱིས་པའི་སྙིང་ཟ་བ། ཙནྜ་ལཱི་སེར་སྐྱ་བཾ་གྱི་མགོ་ལུས་འདྲལ་བའོ། ། ཡུལ་གྱི་ཕྲ་མེན་བརྒྱད་ནི། སྒོ་ལྔའི་རྣམ་ཤེས་ཀྱི་ཡུལ་གཟུགས་སྒྲ་དྲི་རོ་རེག་བྱ་ཡིད་ཀྱི་ཡུལ་ཆོས། ཉོན་མོངས་པ་ཅན་གྱི་ཡུལ་ཀུན་གཞི། ཀུན་གཞིའི་ཡུལ་ཕྱི་ནང་གི་ཆོས་ཐམས་ཅད་གནས་སུ་དག་པས་ཡུལ་གྱི་ཕྱག་རྒྱ་དང༌། དེའང་སེང་ཧ་སེར་མོ་ལག་པས་རོ་བསྣོལ་ནས་ཁ་ཐད་དུ་འཛིན་པ། བྱཱ་གྷྲི་དམར་མོ་རོ་ལ་མིག་འབྲུ་ཚུགས་སུ་བལྟ་བ། སྲི་ལ་ནག་མོ་ཞིང་ལ་བདག་པ། ཤྭ་ན་མཐིང་ག་རོའི་ལྟོ་བ་འདྲལ་བ། གྲྀ་དྷ་དམར་མོ་རོའི་རྒྱུ་མ་འདྲེན་པ། ཀང་ཀ་སེར་མོ་ཞིང་ཆེན་ཕྲག་ལ་ཁུར་བ། ཁ་ཁ་ནག་མོ་བྷནྡྷ་དང་གྲི་གུག་ཐོགས་པ། ཧུ་ལུ་མཐིང་ག་ལྕགས་ཀྱུ་འདེབས་པའོ། ། ཡང་ཕྱིན་ཅི་ལོག་གི་བདུད་བཞི་འཇོམས་ཤིང་ཡེ་ཤེས་བཞི་ཡིས་རྒྱས་འདེབས་པའི་རྟ་གདོངས་ཀར་མོ་ལྕགས་ཀྱུ་འཛིན་པ། ཕག་གདོངས་ནག་མོ་ཞགས་པ་འཛིན་པ། དྲེད་གདོང་དམར་མོ་ལྕགས་སྒྲོག་འཛིན་པ། སྤྱང་གདོང་ལྗང་གུ་དྲིལ་ཆེན་འཛིན་པ་སྟེ་སྒོ་མ་བཞིའི་ཕྱག་རྒྱས་རབ་ཏུ་མཛེས་ཤིང༌། ། གཉིས་པ་དབང་མོ་ཉི་ཤུ་རྩ་བརྒྱད་ཀྱི་བཀོད་པ་ནི། སླས་ཆུང་མ་དང་བྱི་མོ་མཛའ་མོ་དང་གཡོག་གི་ལས་བྱེད་པའི་བྲན་མོའི་ཚོགས། བཅུ་ཕྲག་གཉིས་དང་ནི་བརྒྱད་ཀྱིས་མཛེས་པར་བསྐོར་བ། དེ་དག་རང་རང་གི་སྟན་རོའི་གདན་དང་ཐོད་རློན་ལ་སོགས་པའི་ལག་ཆ་དང༌། ཕྲིན་ལས་ཅི་བགྱི་ཞེས་ནི་ཆས་ཏེ་གནས་སོ། ། ཇི་ལྟར་གནས་ན་སྲིན་མོ་སྨུག་ན་ཐོད་རློན་འཆང་བ། ཚངས་པ་དཀར་སེར་པདྨ་འཛིན་པ། འཁྲུག་མོ་དཀར་ལྗང་ཏྲི་ཤཱུལ་འཛིན་པ། གཏོགས་འདོད་སྔོན་མོ་འཁོར་ལོ་ཐོགས་པ།

གཞོན་ནུ་དམར་མོ་མདུང་ཐུང་འཛིན་པ། དབང་མོ་དཀར་མོ་རྡོ་རྗེ་འཛིན་པ། རྡོ་རྗེ་སེར་མོ་ཙནྡན་འཐུང་བ། བདུད་རྩི་དམར་མོ་པདྨ། ཟླ་བ་དཀར་མོ་པཎྜ་རི་ཀ ། བེ་ཅོན་ལྗང་གུ་དབྱུག་ཐོ། སྲིན་མོ་དམར་ནག་དུང་ཁྲག་འཐུང་བ། ཟ་བ་ལྗང་ནག་རོའི་རྒྱུ་མ་འདྲེན་པ། དགའ་བ་དམར་གྲི་གུག ། མྱོས་མ་དམར་མོ་གཤོལ། གཅིག་པུར་སྤྱོད་མ་སྤུ་གྲི། ཡིད་འཕྲོག་དམར་མོ་མདའ་གཞུ། གྲུབ་མོ་དཀར་མོ་བུམ་པ། རླུང་ལྷ་སྔོན་མོ་བ་དན། གསོད་བྱེད་དཀར་མོ་རལ་གྲི། མི་མོ་དམར་མོ་གསལ་ཤིང༌། ཕག་མོ་ནག་མོ་མཆེ་ཞགས། རྒན་བྱེད་ནག་མོ་ཞིང་ཟ་བ། སྣ་འཕྱང་དཀར་མོ་ཐོད་ཁྲག་འཐུང་བ། ཆུ་ལྷ་དམར་མོ་སྦྲུལ་ཞགས་འཛིན་པ། ནག་མོ་ཆེན་མོ་ལྕགས་ཀྱུ། སེར་མོ་ཞགས་པ། དམར་མོ་ལྕགས་སྒྲོགས། ནག་མོ་དྲིལ་བུ་འཁྲོལ་བའོ། ། ལེའུ་འདི་ནི་བྲི་བ་དང་སྒོམ་པ་སྤྱིའི་དོན་དུ་སྨོས་ཀྱི་གཅིག་ཁོ་ནའི་ཕྱོགས་སུ་བྱེད་པ་མ་ཡིན་ནོ། ། གསུམ་པ་ངོ་མཚར་གྱི་ལྟས་སྣང་བ་ནི་ཞེས་བརྗོད་པས། འཇིག་རྟེན་དྲུག་གི་ཕྱོགས་བཅུ་ཐམས་ཅད་དུ་ཡེ་ཤེས་ཀྱི་ཁྲོ་བོ་མེ་དཔུང་འབར་བའི་དཀྱིལ་འཁོར་ཞིང་གི་རྡུལ་སྙེད་ནམ་མཁའི་དབྱིངས་དང་ཆོས་ཀྱི་དབྱིངས་ཀྱིས་ཁྱབ་པ་ཀུན་ཏུ་སྐུ་གསུང་ཐུགས་ཀྱི་སྣང་བ་གསལ་བར་གྱུར་ཏོ། ། རང་བཞིན་གསང་བའི་སྙིང་པོ་དཀྱིལ་འཁོར་གྱི་དེ་ཁོ་ན་ཉིད་ངེས་པ་ལས་ཁྲོ་བོའི་དཀྱིལ་འཁོར་གྱི་རྣམ་དབྱེ་བསྟན་པའི་ལེའུ་སྟེ་བཅུ་བདུན་པའོ།། ། །དོན་གསུམ་པ་དེར་མཆོད་པ་ཇི་ལྟར་བྱའི་ཚུལ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། དཀྱིལ་འཁོར་བསྟན་པ། དེ་ནས་བཅོམ་ལྡན་འདས་མཆོད་སྤྲིན་གྱི་རོལ་པ་ལ་དགྱེས་པ་ཆེན་པོས་ཕྱི་ནང་གསང་བའི་རང་བཞིན་གྱིས་མཉེས་པའི་མཆོད་པ་ཆེན་པོ་འདི་དག་ཆེད་དུ་བརྗོད་དོ། ། གཉིས་པ་ལ་གསུམ། སྦྱོར་སྒྲོལ་གྱི་མཆོད་པ་སྤྱིར་བསྟན་པ། དམ་རྫས་འདོད་ཡོན་གྱི་མཆོད་པ་བྱེ་བྲག་ཏུ་བཤད་པ།

དེའི་ཕན་ཡོན་དངོས་གྲུབ་འགྲུབ་པའི་ཚུལ་བརྗོད་པས། ། དང་པོ་ལ་གཉིས་ལས། སྒྲོལ་བའི་མཆོད་པ་ནི། དེ་ལ་རྒྱལ་བ་མཆོད་པ་དང་སེམས་ཅན་ལ་སྦྱིན་པ་བྱ་བའི་ཚུལ་ནི། བསོད་ནམས་ཀྱི་ཚོགས་ཡིན་ལ་དེ་དག་གི་ནང་ནས་མཆོག་དམ་པ་ནི། སེམས་ཉིད་ཡེ་ནས་དག་པ་མཆོད་བྱ་དང་མཆོད་བྱེད་མེད་པ་དོན་གྱི་མཆོད་པ་སྟེ་མཆོད་པའི་ཕྱག་རྒྱ་ཆེན་པོ་ཡིན་པས་ན། ཐོག་མར་བདག་ཉིད་ཀྱིས་འཁོར་བའི་གནས་འདིར་མ་རིག་པའི་ལོག་པར་རྟོག་པས་དངོས་པོ་དང་མཚན་མར་གོམས་པའི་ཕྱིན་ཅི་ལོག་སྤྲོས་པའི་མཐའ་བརྒྱད་དང་གཟུང་འཛིན་དུ་ཞེན་པའི་བློ་གདོད་ནས་སྐྱེ་བ་མེད་པའི་ངང་ཏུ་བསྒྲལ་ཏེ་ཕྱི་ནང་གི་ཆོས་ཐམས་ཅད་ནམ་མཁའི་རང་བཞིན་ཅན་དུ་བསྒོམ་སྟེ། དེ་ནས་བསྒྲལ་བའི་ཡུལ་དང་སྒྲོལ་བྱེད་བདག་ཉིད་གཉིས་སུ་མེད་པའི་བློ་ཡིས་ནི། ཤེས་རབ་མཐའ་གཉིས་ལ་མི་གནས་པའི་ངང་ལས་ཐབས་སྙིང་རྗེ་ཆེན་པོས་བསྒྲལ་བར་བྱ་སྟེ། ཞིང་བཅུ་ལྟ་བུའི་སེམས་ཅན་བློ་ངན་སྲིད་པའི་འཇིག་རྟེན་འོག་མར་བརྒྱུད་བ་འདི་དག་སྙིང་རེ་རྗེ་སྙམ་དུ་བྱམས་པ་དང་སྙིང་རྗེ་ཚད་མེད་པ་བསྒོམས་ནས་བདག་ཉིད་སྒྱུ་མ་དང་ཡུལ་མིག་ཡོར་གྱི་ཚུལ་ཙམ་དུ་ཤེས་བར་བྱས་ཏེ། ཀུན་རྫོབ་ཏུ་སྣང་ཡང་དོན་དམ་པར་གཉིས་སུ་མེད་པར་རྟོགས་པས་བསྒྲལ་བར་བྱའོ། ། གཉིས་པ་སྦྱོར་བའི་མཆོད་པ་ནི། བདག་དང་ཡུམ་ལྷར་བསྐྱེད་པའི་གསང་བར་དཀྱིལ་འཁོར་སྤྱན་དྲངས་ལ་ཡབ་ཡུམ་གཉིས་སུ་མེད་པར་འཁྲིལ་བའི་བདེ་བ་བྱང་ཆུབ་ཀྱི་སེམས་ཀྱི་མཆོད་རྫས་ཆེན་པོ་རྡོ་རྗེ་པདྨ་མཉམ་པར་སྦྱོར་བ་ལས་སྐྱེས་པའི་ངོ་བོས། བདག་ཉིད་མཉེས་པས་དེ་བཞིན་གཤེགས་པ་ཀུན་མཉེས་པར་བྱའོ། ། གཉིས་པ་དམ་རྫས་འདོད་ཡོན་གྱི་མཆོད་པ་བྱེ་བྲག་ཏུ་བཤད་པ་ལ་གཉིས་ལས། དང་པོ་དམ་རྫས་བདུད་རྩིའི་མཆོད་པ་ནི། བདག་གཞན་འཁོར་འདས་མཉམ་པའི་དངོས་གྲུབ་སྒྲུབ་པའི་རྫས་ཆེན་པོ་བདུད་རྩི་ལྔ་ལ་སོགས་པ་དག ། བདག་གི་ཕུང་པོ་ཁམས་དང་སྐྱེ་མཆེད་ཡེ་ནས་དཀྱིལ་འཁོར་དུ་གནས་པ་ལ་ཏིང་ངེ་འཛིན་ཟབ་མོའི་གསལ་བཏབ་པ་དང༌།

བདག་དང་མཉམ་པའི་ཡེ་ཤེས་ལྷའི་ཚོགས་ལ་འབུལ་ལོ། ། གཉིས་པ་འདོད་ཡོན་གྱི་མཆོད་པ་ལ་གཉིས་ལས། དམ་རྫས་ནི་ཤ་ལ་སོགས་པའི་བཟའ་བ་དང་ཤིང་ཐོག་ལ་སོགས་པའི་བཅའ་བ་དང་ཇ་དང་རྒུན་ཆང་ལ་སོགས་པའི་བཏུང་བ་དང་ལི་ཆུ་དང་ཟ་བེར་ལ་སོགས་པའི་བགོ་བ་དང༌། གཞན་ཡང་ལྷ་དང་མིའི་ལོངས་སྤྱོད་འདོད་ཡོན་ལྔ་དང་ལྡན་པ་ཐམས་ཅད་ཀུན་ཇི་ལྟར་འབུལ་ཚུལ་ནི། མཆོད་ཡུལ་ཡེ་ཤེས་ཀྱི་ལྷའི་དཀྱིལ་འཁོར་དུ་གསལ་བ་ལ་ནི་མཆོད་རྫས་འདོད་ཡོན་གྱི་ལྷའི་དཀྱིལ་འཁོར་ཐིམ་པའི་ཚུལ་གྱིས་དབུལ་ཞིང་བདག་ཡབ་ཏུ་ཤེས་པ་ལ་རྫས་ཡུམ་དུ་རོལ་པས་ལོངས་སྤྱོད་པར་བྱའོ། ། གསུམ་པ་དེའི་ཕན་ཡོན་ལ་གཉིས་ལས། དང་པོ་ཐུན་མོང་གི་དངོས་གྲུབ་འགྲུབ་པའི་འཐད་པ་ནི། ། ཕྱོགས་བཅུ་དུས་བཞིར་སེམས་ཅན་གྱི་དོན་ལ་གཤེགས་པ་ཡི། བདེ་བར་གཤེགས་པ་རྣམས་ཀྱི་ཡོན་ཏན་རྨད་པོ་ཆེ་ཐམས་ཅད་ཀྱང་སེམས་གོམས་པ་ལས་གཞན་ན་ཡོད་པ་ཞིག་འདིར་འོངས་པ་མ་ཡིན་ཏེ། སེམས་ཉིད་གོམས་པས་མངོན་དུ་གྱུར་པ་ཁོ་ནར་ངེས་ན། ཐུན་མོང་གི་དངོས་གྲུབ་ལྷ་སྲིན་བྲན་དུ་ཁོལ་བ་དང་ཞི་རྒྱས་དབང་དྲག་ལ་སོགས་པ་འགྲུབ་པར་སྨོས་ཅི་དགོས། །

གཉིས་པ་མཆོག་གི་དངོས་གྲུབ་ནི། རྣལ་འབྱོར་པ་རྟོགས་པ་དང་ཏིང་ངེ་འཛིན་ལས་སུ་རུང་བ་རྣམས་ཀྱིས། མཚན་བཅས་ལྷའི་སྐུ་ཕྱག་རྒྱ་ཆེན་པོ་མེ་ལོང་ནང་གི་གཟུགས་བརྙན་ལྟ་བུའི་བསྐྱེད་རིམ་རྫོགས་པར་འགྱུར་ཞིང༌། མཚན་མེད་རྫོགས་པ་ཆེན་པོ་བྱ་རྩོལ་མེད་པའི་ངང་ནས་གསལ་ལ་ཡིད་གཉིས་མེད་པས་ན། སྐུ་གསུམ་འདུ་འབྲལ་མེད་པའི་དཀྱིལ་འཁོར་ཆེན་པོ་ཕྲིན་ལས་དང་བཅས་པ་འབར་བར་འགྱུར་རོ། ། གསུམ་པ་སྐབས་ཀྱི་དོན་བསྡུ་བ་ནི། ཞེས་བརྗོད་པས། ཕྱི་ནང་གསང་བའི་མཆོད་སྤྲིན་རྒྱ་མཚོའི་མཉེས་པའི་མཆོད་པ་ཆེན་པོས་ཕྱི་ནང་གི་འཇིག་རྟེན་དྲུག་གི་ཕྱོགས་བཅུ་ཐམས་ཅད་ཁྱབ་པར་གྱུར་ཏོ། ། ཡེ་ཤེས་གསང་བའི་སྙིང་པོ་ཀུན་ལ་ཁྱབ་པའི་དེ་ཁོ་ན་ཉིད་ངེས་པ་ལས་བླ་ན་མེད་པའི་ཡོ་བྱད་ཀྱིས་རྒྱལ་བ་མཆོད་ཅིང་སེམས་ཅན་ལ་སྦྱིན་པ་དམ་པ་བསྟན་པའི་ལེའུ་སྟེ་བཅོ་བརྒྱད་པའོ།། ། །དོན་བཞི་པ་དམ་ཚིག་དང་ལྡན་པས་གྲུབ་པ་དམ་ཚིག་གི་རིམ་པ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། མཆོད་སྦྱིན་བཤད་པ། དེ་ནས་བཅོམ་ལྡན་འདས་དམ་ཚིག་ཆེན་པོའི་རང་བཞིན་ལ་དགྱེས་པ་ཆེན་པོས་གསང་སྔགས་འཆང་བའི་རྣལ་འབྱོར་པ་རྣམས་འབྲས་བུ་མྱུར་དུ་གྲུབ་ཅིང་ལོག་པར་མི་ལྟུང་བས་སྨོས་པ་དོན་ཡོད་པར་བྱ་བའི་ཕྱིར་གསང་ཆེན་རྒྱལ་བའི་དམ་ཚིག་ཆེན་པོ་འདི་ཆེད་དུ་བརྗོད་པར་མཛད་དོ། ། གཉིས་པ་ལ་གཉིས། དམ་ཚིག་ཆེན་པོའི་ངོ་བོ་སྤྱིར་བསྟན་པ་དང༌། སྒྲུབ་སྲུང་གི་རྣམ་བཞག་བྱེད་བྲག་ཏུ་བཤད་པའོ། ། དང་པོ་ལ་གསུམ་ལས། དང་པོ་གསང་བའི་དམ་ཚིག་གཞན་ལས་འཕགས་པའི་ཚུལ་ནི། གང་ཟག་གང་ཞིག་གསང་ཆེན་བླ་ན་མེད་པའི་ཐེག་པ་འདིར་ཞུགས་ཏེ་དོན་ཕྱིན་ཅི་མ་ལོག་པར་རབ་ཏུ་ངེས་པ་སྟེ་ཉམས་སུ་བླང་ན། འདོད་ཆགས་ལ་སོགས་པའི་ཉོན་མོངས་པ་དུག་ལྔ་དང་དེའི་བསྐྱེད་པའི་ལས་རྣམས་ཀུན་ལ་སྤྱད་ཀྱང༌། སྒྱུ་མའི་སྤྲུལ་པས་སྤྱད་པ་ལྟར་ལས་དེ་ཉིད་བྱས་པ་ལྟར་སྣང་ལ་དེའི་སྒྲིབ་པ་དང་བག་ཆགས་མི་གསོག་པའི་སྟེང་དུ་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་འགྱུར་ཏེ།

སྤྱོད་པ་དེ་ཉིད་ཀྱི་ངོ་བོ་ལ་སོ་སོར་ཐར་པའི་ཚུལ་ཁྲིམས་དང་བྱང་ཆུབ་སེམས་དཔའི་སྡོམ་པ་དང་གསང་སྔགས་ཀྱི་དམ་ཚིག་རྣམས་ཕུན་སུམ་ཚོགས་པའི་དོན་ཚང་ཞིང་རྫོགས་པའི་ཕྱིར་རོ། ། གཉིས་པ་གསང་བའི་དམ་ཚིག་ཏུ་འདུལ་སྡོམ་ཐམས་ཅད་འདུས་པར་བསྟན་པ་ནི། གསང་ཆེན་བླ་ན་མེད་པ་མཆོག་གི་དམ་ཚིག་ཏུ། ཉེས་སྤྱོད་འདུལ་བའི་དབང་གིས་རྣམ་པར་བཞག་པའི་ཚུལ་ཁྲིམས་སོ་སོར་ཐར་པའི་སྡོམས་པ་དང༌། དེས་མཚོན་ནས་བྱང་ཆུབ་སེམས་དཔའི་སྡོམ་པ་དང་གསང་སྔགས་ཕྱི་པ་གསུམ་ནང་པ་དང་བཅས་པ་ཇི་སྙེད་པའི་སྡོམ་པ་བསམ་ཡས་པ། མ་ལུས་པའི་ཡོན་ཏན་ཀུན་ལྡན་དུ་འདུས་ཤིང་འོག་མའི་སྐྱོན་གྱི་ཕྱོགས་ཕྲ་མོ་ཙམ་དུ་ཡང་མེད་པས་རྣམ་པར་དག་པའོ། ། གསུམ་པ་རྩ་བའི་ཚིག་ཆེན་པོའི་རྣམ་པར་བཞག་པ་ལ་བཞི་ལས། དང་པོ་སྲོག་གཅད་པ་ནི། དོན་དམ་པར་ཆོས་ཡོད་པ་རྟག་པའི་མཐའ་དང་མེད་པ་ཆད་པའི་མཐའ་དང་མཐའ་གཉིས་དང་བྲལ་བའི་དབུ་མ་ཙམ་དུ་ཡང་མི་དམིགས་ཤིང༌། ཀུན་རྫོབ་ཏུ་བདག་ཉིད་སྒྱུ་མ་དང་སེམས་ཅན་མིག་ཡོར་ལྟ་བུའི་ཚུལ་གྱིས་སྒྲོལ་བ་ལྟར་སྣང་བ། སྣང་དུས་དེ་ཉིད་ན་སེམས་ཅན་རང་མཚན་དུ་མ་གྲུབ་པས་སྲོག་བདེན་པ་བ་མེད་ཅིང་སྲོག་རང་བཞིན་མ་གྲུབ་པས་སྲོག་ཀྱང་རྨི་ལམ་དང་འདྲ་བས་བཅད་དུ་མེད་ལ། སྲོག་དང་སྲོག་ལྡན་གྱི་སྐྱེས་བུ་ལྟར་སྣང་བ་ཡང་རང་སེམས་འཁྲུལ་པའི་ལོག་རྟོག་ཙམ་ལས་དོན་ལ་གཉིས་སུ་གྲུབ་པ་མེད་དོ། ། དགོས་པ་ནི། ངེས་བརྗོད་ལས། སངས་རྒྱས་བསྟན་ལ་གནོད་བྱེད་དང༌། བླ་མ་དམོད་བརྩོན་མ་རུང་དང༌། ། རྟག་ཏུ་སེམས་ཅན་གནོད་བརྩོན་པ། ། མཁས་པས་བསྒྲིམས་ཏེ་གསད་པར་བྱ། ། ཞེས་དང༌། བྱང་ཆུབ་སྤྱོད་འཕེལ་སེམས་ཅན་བདེ། ལྷ་མཉེས་བདག་གི་དམ་བསྐངས་ཤིང༌། ། ལས་ངན་ཐར་ཆད་སྡུག་ཡུན་ཐུང༌། ། ཞེས་པ་བཞིན་ནོ། ། གཉིས་པ་མ་བྱིན་པར་བླང་བ་ནི། ཆོས་ཐམས་ཅད་དོན་དམ་པ་དང་ཀུན་རྫོབ་ཀྱི་བདེན་པ་གཉིས་ཀ་རང་བཞིན་དབྱེར་མེད་པས་དོན་ལ་མ་གྲུབ་ཅིང༌།

ཐ་སྙད་ཙམ་དུའང་འཕྲུལ་དགའི་ལྷ་རྣམས་རང་རང་གིས་སྤྲུལ་པའི་ལོངས་སྤྱོད་ལ་ལེན་པའི་ཚུལ་ཏེ་གཞན་དུ་སྣང་བའི་རྫས་དང་ལེན་པ་པོ་བདག་ཉིད་དོན་ལ་ཐ་དད་མིན་པའི་རང་བཞིན་ཤེས་ནས། རང་སྣང་གི་རྫས་ལ་རང་གིས་ལེན་པའི་ཚུལ་གྱིས་མ་བྱིན་པར་ལེན་དུས་དེ་ཉིད་ནའང་བླང་བྱའི་ཡུལ་སེམས་ཅན་གཞན་དང་དེས་བདག་ཏུ་བཟུང་བའི་རྫས་རང་མཚན་པ་མ་བྱིན་པ་བླང་རྒྱུ་མེད་པའི་ཕྱིར། བླངས་པ་ཡང་མེད་དེ་བླ་བྱའི་ཡུལ་བླང་རྒྱུའི་རྫས་ལེན་པ་པོ་རྣམས་ཀྱིས་མཚོན་པའི་ཆོས་ཐམས་ཅད་ཡེ་ནས་རྣམ་པར་དག་པ་ནམ་མཁའ་ལྟ་བུའི་དེ་བཞིན་ཉིད་ཀྱི་དབྱིངས་ཡིན་པའི་ཕྱིར་རོ། བླང་བའི་དགོས་པ་ཡང་ཕྱུག་པོ་དེ་དག་གི་ཚོགས་རྫོགས་ལ་བཀྲེན་པ་དེ་དག་གི་འདོད་པ་འགྲུབ་པ་སྟེ། རྡོ་རྗེ་ལས། འཇུངས་པ་རྣམས་ལ་ནོར་བླངས་ལ། ། སེམས་ཅན་བཀྲེན་ལ་སྦྱིན་པར་བྱ། ། དེ་ཕྱིར་མི་ཡི་བདག་པོ་དང༌། ། ཕྱུག་པོ་རྣམས་ཀྱི་ནོར་དབྲོག་གོ ། ཞེས་གསུངས་སོ། ། གསུམ་པ་བརྫུན་དུ་སྨྲ་བ་ནི། གཞན་དོན་དུ་འགྱུར་བའི་དགོས་པ་ཡོད་ན་ཇི་ལྟར་ཕན་པ་དེ་ལྟར་སྨྲས་ཀྱང་ཉེས་པ་མེད་དེ། འདི་ལྟར་འཁོར་འདས་ཀྱིས་བསྡུས་པའི་ཆོས་རྣམས་ནི་སྒྱུ་མ་དང་རྨི་ལམ་ལྟ་བུ་དང༌། དེ་དག་སོ་སོའི་མིང་དང་ཚིག་ཏུ་བཏགས་པ་དེ་ཡང་སོ་སོའི་རྟོག་པས་གློ་བུར་དུ་བཏགས་པའི་ཕྱིར་བརྫུན་ཞིང༌། དེ་ལྟར་རྟོགས་ན་གཏོང་བྱའི་ཡུལ་བརྫུན་པ་ཉིད་ལ་ནི་གཏོང་བྱེད་བདག་ཀྱང་བརྫུན་པས་ངག་ཏུ་ཡོད་མེད་ལ་སོགས་པའི་བརྫུན་སྤྱོད་པ་དེའི་ཚེ། བརྫུན་ཞེས་མིང་ཙམ་བཏགས་པ་ཙམ་ཏུ་ཡང་ཡོད་པ་མ་ཡིན་ཏེ་སྒྲ་དེ་ཉིད་ཕྱི་ནང་གང་ནའང་མེད་པ་དང༌། དེའི་ངོ་བོ་གྲགས་སྟོང་སྐྱེ་མེད་ཡིན་པའི་ཕྱིར་རོ། ། དགོས་པ་ནི། སྔ་མ་ལས། སེམས་ཅན་རྣམས་ལ་ཕན་སྤྱོད་པས། རྟག་ཏུ་དམ་ཚིག་བློ་མའི་ནོར། ། སེམས་ཅན་སྲོག་ནི་སྲུང་བའི་ཕྱིར། ། བརྫུན་དུ་ཡང་ནི་སྨྲ་བར་བྱ། ། ཞེས་གསུངས་སོ། ། བཞི་པ་མི་ཚངས་པར་སྤྱད་པ་ནི། ཆོས་ཐམས་ཅད་ཀྱི་རང་བཞིན་གང་དུའང་མ་ཆགས་པ་དངོས་པོ་དང་མཚན་མར་གྲུབ་པ་ཅུང་ཟད་ཀྱང་མེད་པའི་གནས་ལུགས་སྟོང་པ་ཉིད་ལ་བླཽས་དེ་ལྟར་རྟོགས་པ་ནི་ཆགས་པ་དང་སྟེ་ཤེས་རབ་མཐའ་གཉིས་ལ་མི་གནས་པའི་ངང་ནས།

། ཡབ་ཡུམ་སྙོམས་པར་ཞུགས་པའི་ཡེ་ཤེས་ལ་ཆགས་པ་ཉིད་ན་ཐ་མར་རང་ཀ་བའི་ཆགས་པ་མེད་པ། དེ་ནི་བདེ་སྟོང་གཉིས་སུ་མེད་པའི་ཡེ་ཤེས་ཚངས་པར་སྤྱོད་པ་མཆོག་གི་རྒྱལ་པོ་སྟེ། ཤིན་ཏུ་རྣམ་པར་དག་པའི་ཆགས་པ་ཆེན་པོ་པདྨའི་རིགས་སེམས་ཅན་ལ་ཐུགས་རྗེ་འབྱུང་བའི་ངང་ཚུལ་ཡིན་ནོ། ། སྤྱོད་པའི་དགོས་པ་ནི། སྔ་མ་ལས། ། སངས་རྒྱས་རྣམས་ནི་མཉེས་བྱ་དང༌། ། དམ་ཚིག་རྣམས་ནི་བསྲུང་བ་དང༌། གསང་སྔགས་རིག་པར་བསྒྲུབ་པའི་ཕྱིར། ། གཞན་གྱི་བུད་མེད་བརྟེན་པར་བྱ། ཞེས་སོ། ། གཉིས་པ་བསྒྲུབ་སྲུང་གི་རྣམ་བཞག་བྱེ་བྲག་ཏུ་བཤད་པ་ལ་བཞི། ངོ་བོ་ངེས་ཚིག་དང་བཅས་པ། ཕན་ཡོན་ཉེས་དམིགས་དང་བཅས་པ། རང་བཞིན་དབྱེ་བ་དང་བཅས་པ། ཕན་ཡོན་ཆེན་པོ་བཤད་པའོ། ། དང་པོ་ལ་གཉིས། ངོ་བོ་དང༌། ངེས་ཚིག་གོ ། དང་པོ་ལའང་གཉིས་ལས། ། དང་པོ་རྩ་བའི་དམ་ཚིག་ནི། གཞི་ལམ་འབྲས་བུ་གསུམ་གྱི་བླ་ན་མེད་པའི་དཀོན་མཆོག་གསུམ་མི་སྤངས་པ་དང་ཆོས་དང་དམ་ཚིག་གིས་འབྲེལ་བའི་བླ་མ་རྣམས་དང་ཁྱད་པར་གསང་སྔགས་ཀྱི་རྡོ་རྗེའི་བླ་མ་བཀུར་པ་སྟེ་དེའང་དབང་བསྐུར་བརྒྱུད་བཤད་པ་གདམས་པ་བསྟན་པ་ནི་བཀའ་དྲིན་སུམ་ལྡན་སྟེ་དེ་ལས་ཡུལ་གཉན་པ་གཞན་མེད་དོ། ། རེ་རེའམ་གཉིས་ལྡན་ལྟ་བུ་ལ་དབང་དང་བཤད་པ་དང༌། མན་ངག་གསུམ་ནི་སྔ་མ་སྔ་མ་ལས་གཉན་ནོ། ། དཀྱིལ་འཁོར་གང་དུ་ཞུགས་པའི་ལྷ་རྣམས་ཀྱི་རྒྱུ་མ་ནོར་བ་རྩ་བའི་སྔགས་ལ་སོགས་པ་ཡན་ལག་ལྔའི་སྒོ་ནས་བཟླས་པ་དང་དམ་ཚིག་ཆོས་ལས་ཕྱག་རྒྱ་ཆེན་པོ་དང་བཞིའི་སྒོ་ནས་ལྷ་སོ་སོའི་ཕྱག་རྒྱ་འཆང་བ་རྣམས་རྒྱུན་མི་གཅད་པ་དང༌། ཡང་དག་པའི་ལམ་ཐེག་པ་ཆེན་པོ་ཉིད་དུ་ཞུགས་པའི་གང་ཟག་རྣམས་ལ་བྱམས་པ་དང༌། གབ་པ་དང་སྦས་པའི་ལྟ་སྤྱོད་གསང་བའི་དོན་རྣམས་ཕྱིར་སྣོད་དུ་མ་གྱུར་པ་ལ་སྨྲ་བར་མི་བྱའོ། ། འདི་དག་ནི་དམ་ཚིག་གི་རྩ་བ་ལྔ་པོ་རྣམས་ཏེ། དང་པོ་གསུམ་སྒྲུབ་པའི་དམ་ཚིག་དང་ཕྱི་མ་གཉིས་དེ་དག་གི་ཐུགས་དང་འགལ་བ་སྲུང་བའི་དམ་ཚིག་གི་མཆོག་ཡིན་ནོ།

། གཉིས་པ་ཡན་ལག་གི་དམ་ཚིག་ལའང་གཉིས་ལས། མི་སྤང་བའི་དམ་ཚིག་ལྔ་ནི། གཏི་མུག་གང་དུའང་མི་རྟོག་པ་དང་འདོད་ཆགས་བདེ་བ་ཆེན་པོ་དང་ཞེ་སྡང་གསལ་བ་ཆེན་པོ་དང༌། ང་རྒྱལ་དྲེགས་པ་ཆེན་པོ་དང༌། ཕྲག་དོག་ཁྲོ་བ་ཆེན་པོ་རྣམས་ནི་གཞི་ཡེ་ནས་དག་ཅིང་ཐབས་ཀྱིས་ལམ་དུ་འགྱུར་བ་ལ་འབྲས་བུ་སྐུ་དང་ཡེ་ཤེས་སུ་འཆར་བའི་རང་བཞིན་ཡིན་པས་ནམ་ཡང་མི་སྤང་ངོ༌། ། དང་དུ་བླང་བའི་དམ་ཚིག་ལྔ་ནི། དཀར་རྩི་བྱང་ཆུབ་ཀྱི་སེམས་དང༌། དམར་རྩི་པདྨ་རཀྟ་དང་དྲི་ཆེན་དང་དྲི་ཆུ་དང་ཤ་ཆེན་གྱི་དྭངས་མ་རྣམས། ཁ་ཅིག་རྩོག་པར་འཛིན་པས་དེ་དང་མཐུན་མོང་བློ་སྤང་བྱར་ཤེས་པ་ནི་དམ་རྫས་ཀྱིས་དག་པའི་སྣོད་ཡིན་པས་དེ་ཉིད་དུ་མི་དོར་རོ། ། དེ་དག་ནི་རྩ་བའི་གྲོགས་སམ་ཐབས་སུ་བྱུང་བས་ན་ཡན་ལག་རྣམ་པ་བཅུ་ཡི་དམ་ཚིག་སྟེ། རང་གར་སྤྱད་ན་ཐ་མལ་བ་བཞིན་འགྱུར་བས་ཡེ་ནས་དག་པ་གསུམ་དང་མཉམ་པ་བཞིར་གནས་པའི་དོན་རྟོགས་པས་རང་བཞིན་ཤེས་པར་བྱས་ལ་རང་རང་གི་ཐབས་ཀྱིས་ཟིན་པས་སྤྱད་པར་བྱའོ། ། གཉིས་པ་ངེས་ཚིག་ལའང་གཉིས་ལས། རྩ་བའི་ངེས་ཚིག་ནི། བསྲུང་ཞིང་སྒྲུབ་པའི་དམ་ཚིག་རྣམ་པ་ལྔ། གསང་སྔགས་སྒྲུབ་པའི་རྩ་བ་ཡིན་ཏེ། ལྗོན་ཤིང་གི་རྩ་བ་ལྟར་བསྲུང་ན་དངོས་གྲུབ་འབྱུང་ཞིང༌། ཉམས་ན་མངོན་པར་བྱང་ཆུབ་པའི་རིགས་མེད་པར་འགྱུར་རོ། ། ཡན་ལག་གི་ངེས་ཚིག་ནི། མི་སྤང་བ་དང་མི་འདོར་བའི་དམ་ཚིག་ལྔ་ཚན་གཉིས་ནི། རྩ་བ་སྒྲུབ་པའི་གྲོགས་སུ་དགོས་པས་ཡན་ལག་གི་དམ་ཚིག་ཅེས་བྱ་སྟེ་དེ་དག་ཀྱང་རྩ་བ་དང་གཉན་མི་གཉན་དགོས་པའི་དབང་གི་མཉན་པས་ན། དེ་ལས་ཤིན་ཏུ་འདའ་ཀའོ། ། གཉིས་པ་ཕན་ཡོན་ཉེས་དམིགས་དང་བཅས་པ་ལའང་གཉིས་ལས། དམ་ཚིག་ལ་གནས་པའི་ཡན་ཡོན་ནི། ཆོས་ཐམས་ཅད་ཡེ་ནས་སྐུ་དང་ཡེ་ཤེས་སུ་སངས་རྒྱས་པར་མཉམ་པའི་དོན་ལ་ལམ་ཐབས་དང་ཤེས་རབ་ཟབ་མོས་མཉམ་པར་སྦྱར་བ་ཡི་རང་བཞིན་ནི། མཉམ་པའི་དམ་ཚིག་ཆེན་པོ་དེ་ཉིད་ལ་གནས་ན། འབྲས་བུ་སྐུ་གསུམ་འདུ་འབྲལ་མེད་པར་མཉམ་པ་ཉིད་ཀྱི་ཡོན་ཏན་ལྷུན་རྫོགས་ཆེན་པོ་རྫོགས་པའི་སངས་རྒྱས་ཐོབ་པར་འགྱུར་བས་ན་དམ་ཚིག་བསྲུང་བར་བྱའོ།

། དེ་ལས་འདས་ན་སངས་རྒྱས་ཐོབ་པ་མ་ཡིན་ནོ། ། དཔེར་ན་རྒྱལ་པོའི་ཁྲིམས་ལ་གནས་པས་བདེ་བ་འབྱུང་ཞིང་འདས་པས་ཆད་པ་འབྱུང་བ་བཞིན་ནོ། ། གཉིས་པ་ཉམས་པའི་ཉེས་དམིགས་གཉིས་ལས། རྩ་བའི་དམ་ཚིག་ཉམས་པའི་ཉེས་པ་ལའང་ཉམས་སྒྲིབ་གཞན་ལ་གནོད་པ་ནི། རྩ་བ་ཉམས་པའི་གང་ཟག་བསླབ་སྡོམ་འཆལ་བ་དག ། དམ་ཚིག་གསོ་བའི་ཐབས་ལ་ཉེ་བར་མི་བརྩོན་པ་དེ་དང༌། སྐད་ཅིག་ཙམ་ཡང་མི་འགྲོགས་ཤིང་ཡུད་ཙམ་ཅིག་ཏུའང་ཕན་ཚུན་གཏམ་སྨྲ་བར་མ་བྱེད་ཅིག ། ཅིའི་ཕྱིར་ཞེ་ན་ཚེ་འདིར་ནད་དང་གནོད་པ་ལ་སོགས་པ་མི་འདོད་པའི་རྐྱེན་སྣ་ཚོགས་འབྱུང་ཞིང་ཕྱི་མར་དེ་དང་མཉམ་དུ་དམྱལ་བར་འགྲོ་དགོས་པས་དམ་ཚིག་ཉམས་པ་ལས་གྱུར་པའི་ཉེས་པ་བརྗོད་ཀྱིས་མི་ལང་ངོ༌། ། གཉིས་པ་ཉམས་པའི་ཉེས་པ་རང་ལ་འབྱུང་བ་ནི། རྩ་བའི་དམ་ཚིག་ཉམས་པར་གྱུར་ན། ཆར་ཕབ་ཐན་པ་འབྱུང་བའམ་མཐུ་བཏང་ན་རང་ལ་ལོག་པ་ལྟར་གང་སྒྲུབ་པ་ཐམས་ཅད་དེ་ལས་ལོག་པར་འགྱུར་ཞིང༌། ཀུན་གྱི་ཡིད་དུ་མི་འོང་བ་དང༌། ཚེ་འདིར་ཕོངས་པ་དང༌། ནད་དང་གདོན་དང་འཚེ་བ་དང་ཚེ་ཐུང་བ་ལ་སོགས་པ་མི་འདོད་པ་ཐམས་ཅད་འབྱུང་ཞིང༌། ཕྱི་མར་དམྱལ་བར་ལྷུང་ནས་བསྐལ་པ་དུ་མར་སྡུག་བསྔལ་བ་ལ་སོགས་པ་རང་གི་ཡིད་དུ་མི་འོང་བ་རྣམ་པ་སྣ་ཚོགས་པའི་རང་བཞིན་རྒྱུ་དམ་ཚིག་ཉམས་པས་བསྐྱེད་པའི་གནས་སྐབས་དང་མཐར་ཐུག་གི་འབྲས་བུ་སྡུག་བསྔལ་དུ་མ་མི་འདོད་བཞིན་དུ་རང་དབང་མེད་པར་འདུ་བར་བྱེད་དོ། ། གཉིས་པ་ཡན་ལག་གི་དམ་ཚིག་ཉམས་པའི་ཉེས་པ་ནི། ཡན་ལག་གི་དམ་ཚིག་ཉམས་པར་གྱུར་ན། ཚེ་འདིར་བསྒྲུབ་པའི་འབྲས་བུ་དངོས་གྲུབ་གང་ཡང་མེད་ཅིང་ཕྱི་མ་ངན་སོང་གསུམ་ཏུ་ལྟུང་ངོ༌། གསུམ་པ་རང་བཞིན་དང་དབྱེ་བ་བཤད་པ་ལ་གཉིས་ལས། དམ་ཚིག་གི་རང་བཞིན་ནི། རྩ་བ་དང་ཡན་ལག་གི་དམ་ཚིག་རྣམས་ནི་སྐུ་གསུང་ཐུགས་ཀྱི་རྡོ་རྗེ་ཆེ་སྟེ། སངས་རྒྱས་ཀུན་གྱི་བདག་ཉིད་དམ་པ་ཡིན་ནོ། ། གཉིས་པ་དབྱེ་བ་ལ་གཉིས། རྣམ་གྲངས་ཀྱི་དབྱེ་བ་དང༌།

བསམ་གྱིས་མི་ཁྱབ་པར་དབྱེ་བའོ། ། དང་པོ་ལའང་གཉིས་ལས། རྩ་བའི་དབྱེ་བ་ནི། རྩ་བའི་དམ་ཚིག་ལྔ་པོ་ལ་ནི། བླ་མེད་མི་སྤོང་བ་ལྟ་བུ་གཅིག་ལའང་རྩ་བ་ཐབས་དང་ཤེས་རབ་གཉིས་དང་དེ་གཉིས་ལ་སྐུ་གསུང་ཐུགས་གསུམ་གསུམ་སྟེ་དྲུག་དང་དེ་རེ་རེ་ལའང་སྐུ་གསུང་ཐུགས་ཀྱི་ཡོན་ཏན་ཕྲིན་ལས་ལྔ་ལྔ་སྟེ་བསྡོམས་པས་བཅུ་ཕྲག་གསུམ་རྩ་བའི་ཐབས་ཤེས་གཉིས་བསྙན་པས་སུམ་ཅུ་རྩ་གཉིས་དེ་ལྟར་ལྔ་ཀ་ལ་ཕྱེ་བས་བརྒྱ་དྲུག་ཅུའོ། ། ཡན་ལག་གི་དམ་ཚིག་དབྱེ་བ་ནི་ཡན་ལག་གི་དམ་ཚིག་ལྔ་གཉིས་ཏེ་བཅུ་ལ། འདོད་ཆགས་མི་སྤང་བ་ལྟ་བུ་གཅིག་ལའང་ཐབས་དང་ཤེས་རབ་ལས་ཐབས་ལ་ཡེ་ཤེས་ལྔ་དང་ཡུལ་ལྔ་ཤེས་རབ་ལ་ཡེ་ཤེས་ལྔ་དང་ཡུལ་ལྔ་སྟེ་བཅུ་ཕྲག་གཉིས་སུ་དབྱེ་བས་ཉི་ཤུ་ཡོད་དོ། ། དེ་ལྟར་ཉི་ཤུ་ཚན་པ་བཅུ་ལ་ཉིས་བརྒྱའོ། ། རོང་པ་ནི། ཡན་ལག་གི་དམ་ཚིག་ནི། ཡན་ལག་ཉི་ཤུར་དབྱེ་བར་བྱ་སྟེ། གཅིག་ལའང་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཡན་ལག་རྣམ་པ་ལྔ། སྐུ་གསུང་ཐུགས་ཀྱི་དངོས་གཞི་གསུམ་ཡང་དེ་ཉིད་དུ་ཞིག་སྟེ་ཡན་ལག་གི་གཞི་མེད། རྩ་བ་ཐབས་དང་ཤེས་རབ་གཉིས་ཀྱང་ཐབས་ཤེས་རབ་དང་ལྡན། ཤེས་རབ་ཐབས་དང་ལྡན་པས་རྩ་བ་གཉིས་པོ་ཞིག་སྟེ་ཡན་ལག་བཞིར་འགྱུར་བས་དེ་ཡང་སྐུ་གསུང་ཐུགས་ཡོན་ཏན་ཕྲིན་ལས་ལྔའི་ཆ་ཤས་སུ་འགྱུར་བས་རྩ་བའི་འཕྲོ་གཞི་མེད་དེ་ཡན་ལག་དང་ཆ་ཤས་ཉི་ཤུ་ཉི་ཤུ་འགྱུར་རོ། ། མདོར་ན་རྩ་བའི་དབྱེ་བའི་སྐབས་སུ་ནི་རྩ་བ་དང་བཅས་པ་སྙིང་པོ་དང་བཅས་པ་ཡོན་ཏན་དང་བཅས་པ་ཡན་ལག་དང་ཉིང་ལག་དང་བཅས་པར་བཤད་དོ། ། ཡན་ལག་གི་དབྱེ་བའི་སྐབས་སུ་ནི། རྩ་བ་མེད་པ་སྙིང་པོ་མེད་པ་འཕྲོ་གཞི་མེད་པ་ཡན་ལག་དང་ཆ་ཤས་ཙམ་དུ་ཟད་ཅེས་ཡོངས་གྲགས་དབུས་ལུགས་པའི་ལྟར་བཤད་དོ། ། གཉིས་པ་བསམ་གྱིས་མི་ཁྱབ་པའི་དབྱེ་བ་ལ་གཉིས་ལས། དང་པོ་ཆོས་ཅན་བསམ་གྱིས་མི་ཁྱབ་པས་དམ་ཚིག་བསམ་གྱིས་མི་ཁྱབ་པ་ནི་རྩ་བ་དང་ཡན་ལག་གི་དམ་ཚིག་འདི་དག་ནི་ངོ་མཚར་རྨད་པོ་ཆེ་ཡིན་ཏེ་འགྲོ་བའི་ཁམས་རྣམས་ཡེ་ཤེས་ཆེན་པོར་འདུལ་བའི་ཕྱིར་རོ།

། དེའང་སེམས་ཅན་མཐའ་ཡས་པ་ལྟར་དེ་རེ་རེ་ལ་ལྟོས་པའི་དམ་ཚིག་སུམ་བརྒྱ་དྲུག་ཅུའང་དེ་སྙེད་འགྱུར་བས་མཐའ་ཡས་སོ་ཞེ་བསྟན་པ་ནི། འཇིག་རྟེན་དྲུག་གི་ཕྱོགས་བཅུ་ན། སྲིད་པ་གསུམ་གྱིས་བསྡུས་པའི་འགྲོ་བ་ཅི་སྙེད་ཡོད་པ་དེ་དག་གི་རྣམ་པར་རྟོག་པ་ཇི་སྙེད་བ་འདུལ་བའི་ཕྱིར་རྩ་བ་དང་ཡན་ལག་གི་དམ་ཚིག་ཀྱང་དེ་སྙེད་དུ་སྤྲོ་བས་ནམ་མཁའི་དབྱིངས་དང་ཆོས་ཀྱི་དབྱིངས་ལྟར་བསམ་གྱིས་མི་ཁྱབ་པའོ། ། གཉིས་པ་ཆོས་ཉིད་བསམ་གྱིས་མི་ཁྱབ་པས་དམ་ཚིག་བསམ་གྱིས་མི་ཁྱབ་པ་ནི། དེ་ལྟར་ཆོས་ཅན་རྣམ་གྲངས་ཀྱི་དམ་ཚིག་བསྟན་པ་ལས་གཞན་ཡང་སྣང་སྲིད་འཁོར་འདས་ཀྱི་ཆོས་ཐམས་ཅད་ཡེ་ནས་བླང་དོར་མེད་པས་སྤང་བླང་སྲུང་མཚམས་ལས་འདས་པ་རྒྱལ་མཆོག་ཀུན་ཏུ་བཟང་པོ་བྱ་རྩོལ་མེད་པ་མཆོག་གི་རོལ་པར་ཆོས་ཐམས་ཅད་མ་ལུས་པར་འདུས་ཤིང་གཉིས་སུ་མེད་པའི་ཕྱག་རྒྱ་ཡིས། གང་གིས་ཀྱང་བཅོས་ཤིང་རྩོལ་སྒྲུབ་མེད་པའི་རང་བཞིན་ཏེ་མ་ལུས་པའི་དམ་ཚིག་ཐམས་ཅད་ཀྱི་སྙིང་པོའི་མཆོག་དམ་པ་འགྲུབ་ཅིང༌། དེ་ལ་སོགས་པ་བསམ་བརྗོད་དམིགས་པའི་ཡུལ་ལས་འདས་པས་དམ་ཚིག་གི་ངོ་བོ་མཐའ་ཡས་པའི་མཆོག་རྫོགས་པ་ཆེན་པོ་དོན་གྱི་གནས་ལུགས་སུ་གནས་པའོ། །

དེ་ལྟ་བུའི་དམ་ཚིག་ཏུ་དམ་ཚིག་ཐམས་ཅད་མ་སྒྲུབ་ཀྱང་ངང་གིས་འདུ་བའི་ཡོན་ཏན་ནི། ནམ་མཁའ་ཀློང་ཡངས་ཀྱི་རྒྱུད་ལས། ནོར་བུ་རིན་ཆེན་རྙེད་པའི་མི། འཇིག་རྟེན་སོ་ནམ་མི་དགོས་བཞིན། མ་སྒོམ་སེམས་ཀྱི་དོན་རྟོགས་ན། ། ཡོན་ཏན་མ་ལུས་ལྷུན་གྱིས་གྲུབ། ། དེ་ལས་མི་འདའ་དམ་ཚིག་ཡིན། ཞེས་གསུངས་སོ། ། བཞི་པ་ཕན་ཡོན་ཆེན་པོ་རྒྱ་ཆེར་བཤད་པ་ལ་ལྔ་ལས། དང་པོ་འཇིག་རྟེན་པས་བསྟོད་ཅིང་བསྐུར་བ་ནི། རྒྱལ་བའི་རིགས་ཀྱི་མཆོག་གསང་སྔགས་འཛིན་ཅིང་དམ་ཚིག་ལ་གནས་པ་དེ། ཚངས་པ་དང་བརྒྱ་བྱིན་ལ་སོགས་པ་འཇིག་རྟེན་པའི་གཙོ་བོ་དང་དེ་དག་གི་འཁོར་གྱིས་བསྟོད་ཅིང་བཀུར་སྟི་དང་ཕུ་དུད་བྱེད་པར་འགྱུར་རོ། ། གཉིས་པ་འཕགས་པས་བྱིན་གྱིས་རློབ་པ་ནི། ལྷ་དང་མིའི་སྐྱེ་དགུ་རྣམས་ཀྱི་ནང་ནས་དམ་པའི་མཆོག་གཙོ་བོ་སངས་རྒྱས་རྣམས་དང་དེའི་ཐུགས་སྲས་ཀྱི་དམ་པ་བྱང་ཆུབ་སེམས་དཔའ་ཡིས་ནི། རིམ་པ་བཞིན་སྲས་ཀྱི་ཐུ་བོ་དང་སྤུན་གྱི་དྭངས་མར་དགོངས་ཤིང་སྐུ་གསུང་ཐུགས་ཡོན་ཏན་ཕྲིན་ལས་བཅས་པས་བྱིན་གྱིས་རློབ་པའོ། ། གསུམ་པ་རྒྱལ་བའི་སྤྱོད་ཡུལ་ཐོབ་པའི་ཕན་ཡོན་ནི། དམ་ཚིག་ལ་གནས་དེ་ཉིད་བདེ་བར་གཤེགས་པ་ཉིད་ཀྱི་སྤྱོད་ཡུལ་སར་ཆུད་པ་ས་ལ་གནས་པ་ས་ཡོངས་སུ་སྨིན་པའི་རིག་འཛིན་གསུམ་ལ་ཞུགས་པའི་མཐར། ཆོས་ཐམས་ཅད་ལ་འཇིགས་པ་མེད་པའི་མཆོག་ཀུན་ཏུ་བཟང་པོར་སྦྱོར་ཞིང་ཐོབ་པར་བྱེད་དོ། ། སར་ཆུད་པའི་རིག་འཛིན་ནི་དཀྱིལ་དཀྱིལ་འཁོར་དུ་ཞུགས་ཏེ་བསྐྱེད་རྫོགས་དང་པོར་ནོས་པ་དག་གོ ། ས་ལ་གནས་པའི་རིག་འཛིན་ནི། རྟོགས་པ་དང་ཏིང་ངེ་འཛིན་ཐོབ་ནས་དེ་ལ་རྒྱུན་དུ་གནས་པའོ། ། སར་སྨིན་པའི་རིག་འཛིན་ནི། ཐོབ་པ་དེ་ལས་ཀྱང་སྟོབས་ཆེར་གྱུར་ཏེ་རྣམ་སྨིན་ཚེ་དབང་ཕྱག་རྒྱ་ཐོབ་ནས་ལྷུན་གྱིས་གྲུབ་པའི་རིག་འཛིན་ལ་སྦྱོར་ཞིང་ཐོབ་པར་བྱེད་པའོ། ། བཞི་པ་སྡོམ་པ་དང་དམ་ཚིག་གི་ཡོན་ཏན་འདུས་པའི་ཕན་ཡོན་ནི། བླ་ན་མེད་པའི་དམ་ཚིག་གི་ནང་དུ་ཆོས་ཐམས་ཅད་ཀྱི་གནས་ལུགས་ཇི་བཞིན་པའི་ཆོས་ཉིད་ནམ་མཁའ་ལྟ་བུ་དང་སེམས་ཅན་འདུལ་བའི་ཐབས་ཐེག་པ་མཐའ་དག་གི་དོན་དང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དེ་རིག་པ་འཛིན་པ་ལ་སོགས་པ་ཇི་སྙེད་པ་དེ་དག་གི་སྡོམ་པ་བསམ་ཡས་ཀྱི་རིགས་གང་ཡིན་པ།

མ་ལུས་པ་ཀུན་ཡར་ལྡན་གྱི་ཚུལ་བྲེ་མིག་ཏུ་ཕུལ་ལྟར་འདུས་ནས་རྣམ་པར་དག་ཅིང་ལྷུན་གྱིས་གྲུབ་པ་ཡིན་ནོ། ། ལྔ་པ་ཉམས་ཀྱང་གསོར་རུང་བའི་ཕན་ཡོན་ནི། རྩ་བ་དང་ཡན་ལག་གི་དམ་ཚིག་ཉམས་པ་ན་ཉན་ཐོས་ཀྱི་འདུལ་ཁྲིམས་རྫ་བེའུ་ཆགས་པ་ལྟར་གསོར་མི་རུང་བ་མ་ཡིན་གྱི་དབང་ནོད་པ་དང་བཤགས་པ་ལ་སོགས་པའི་ཚོགས་བསྐངས་བས་སྔ་མ་བཞིན་སོར་ཆུད་ཅིང་རྫོགས་པ་དང༌། དེ་ལ་སོགས་པ་ཕན་ཡོན་མཐའ་ཡས་པའི་མཆོག་གསང་སྔགས་ལ་ཡོད་དོ། ། གསུམ་པ་སྐབས་ཀྱི་དོན་བསྡུ་བ་ནི་དེ་སྐད་ཅེས་བརྗོད་པས། རང་སྣང་གི་དེ་བཞིན་གཤེགས་པའི་ཚོགས་ཉིད་དེ་བཞིན་གཤེགས་པ་ཀུན་ཏུ་བཟང་པོ་དཀྱིལ་འཁོར་གྱི་མངའ་བདག་དེ་ཉིད་ལ་འདུད་པར་གྱུར་ཏོ། ། དམ་ཚིག་གསང་བའི་སྙིང་པོ་དེ་ཁོ་ན་ཉིད་ངེས་པ་ལས་རྩ་བ་དང་ཡན་ལག་གི་དམ་ཚིག་གི་དོན་བསྟན་པའི་ལེའུ་སྟེ་བཅུ་དགུ་པའོ། ། དོན་ལྔ་པ་དམ་ཚིག་ཅན་གྱིས་ཕྲིན་ལས་ཇི་ལྟར་སྒྲུབ་པའི་ཚུལ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། དམ་ཚིག་གི་རིམ་པ་བཤད་པ་དེ་ནས་དམ་ཚིག་ཅན་གྱིས་ཕྲིན་ལས་སྒྲུབ་པའི་ཕྱིར། དེ་བཞིན་གཤེགས་པ་བཅོམ་ལྡན་འདས་ཡེ་ཤེས་ཀྱི་དགྱེས་པ་ཆེན་པོ་ཉིད་ཡེ་ནས་རང་བཞིན་ལྷུན་གྱིས་གྲུབ་པའི་དམ་ཚིག་ཕྲིན་ལས་སུ་བྱིན་གྱིས་རློབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ལས་ཐམས་ཅད་འགྲུབ་པའི་ཆེད་དུ་བརྗོད་པ་འདི་བརྗོད་དོ། ། གཉིས་པ་ལ་གསུམ། ཕྲིན་ལས་བཞིའི་རིམ་པ་སྤྱིར་བསྟན་པ། ལས་ཀྱི་རྗེས་སུ་བཀའ་བསྒོ་ཞིང་བྲོ་གར་གྱི་ཕན་ཡོན་བྱེ་བྲག་ཏུ་བཤད་པ་ལས་བཞི་སྒྲུབ་པའི་གནས་དང༌། ཏིང་ངེ་འཛིན་གྱི་ཁྱད་པར་རོ། ། དང་པོ་ལ་བཞི། དྲག་པོའི་ལས། དབང་གི་ལས། རྒྱས་པའི་ལས། ཞི་བའི་ལས་སོ། ། དང་པོ་ལ་གསུམ་ལས། དང་པོ་བསྲེག་པ་མེའི་ལས་ནི། དྲག་པོའི་ཐབ་ཁུང་གྲུ་གསུམ་ཨེ་ཡི་རྣམ་པ་ཅན་མཚན་ཉིད་རྣམས་ཚང་བའི་ཚོགས་ཀྱི་དབུས་སུ་ལྷ་སོ་སོའི་དཀྱིལ་འཁོར་གྱི་མཆོག

། དམ་ཚིག་པ་བསྐྱེད་ལ་ཡེ་ཤེས་པ་བཅུག་སྟེ་གཉིས་སུ་མེད་པའི་རང་བཞིན་དྲག་པོའི་མེ་དཔུང་འབར་བའི་མེ་ལྷ་གཏུམ་ཆེན་རྔམ་པའི་ཆ་བྱད་ཅན་ལ། སྔགས་མཁན་བསྒྲུབ་བྱ་ལ་རབ་ཏུ་ཁྲོས་པའི་ཡིད་ཀྱིས་དྲག་པོའི་མཆོད་པ་དང་བསྲེག་རྫས་སྦྱིན་པར་བྱ་བ་ན་ཚོགས་གཉིས་ལས་གྲུབ་པའི་སངས་རྒྱས་བསོད་ནམས་བརྒྱའི་མཚན་གྱིས་བརྒྱན་པའི་སྐུ་ཡང་འཇིག་རྟེན་ཕལ་པ་རྣམས་ལྟ་ཅི་སྨོས་པའོ། ། གཉིས་པ་གདབ་པ་ཕུར་བུའི་ལས་ནི། ལིངྒའི་རྒྱུ་བདུད་རྩི་ལྔའམ་ཡང་ན་ཉྭ་ཤ་བུ་རམ་ཏིལ་ནག་སྦྲང་རྩི་འབྲས་ཏེ་ཟས་ལྔ་དེའི་གསེབ་ཏུ་བསྒྲུབ་བྱའི་དྲི་མ་རྐང་རྗེས་ཀྱི་ས་དང་བཅས་པ་ལ། ། བསྒྲུབ་བྱའི་མཚན་མ་ལ་དཔྲལ་བར་མིང་སྙིང་གར་རུས་མདོམས་སུ་བླ་བཏགས་གང་ཡོད་དང་མཱ་ར་ཡ་ཕཊཿདུ་བཅས་པར་བྲི་བར་བྱ་ཞིང་ཐ་མ་འགུག་བྱེད་ཀྱི་ཡི་གེ་ཛས་བསྐོར་བ་གྲོ་གའམ་རས་སམ་ཤོག་བུ་ལ་བྲིས་ཏེ་དེའི་ནང་དུ་གཞུག་པའམ་མདུན་རྒྱབ་གང་རུང་དུ་གླན་པར་བྱའོ། ། དེ་ལ་སྒྲུབ་བྱ་སྔགས་དང་ཏིང་ངེ་འཛིན་ཕྱག་རྒྱ་གསུམ་གྱིས་བཀུག་ནས་ལྕགས་ལ་སོགས་པ་རྡོ་རྗེ་ཕུར་བུ་བཛྲ་ཀཱི་ལ་ཡར་བསྐྱེད་པས་སྙིང་ག་ལ་སོགས་པའི་གནས་སུ་གདབ་སྟེ། ལུས་ངག་རྡུལ་ཕྲན་བཞིན་དུ་བྱས་པར་བསམ་ནས་ཀརྨ་ཧེ་རུ་ཀའི་ཚོགས་སམ་སྔ་མའི་ཐབ་ཁུང་དུ་དྲག་པོའི་ལྷ་བསྐྱེད་པའི་ཚོགས་ལ་འབུལ་ཞིང་སྦྱིན་སྲེག་བྱའོ། ། གསུམ་པ་མནན་པ་བྲོའི་ལས་ནི། ཨེ་ཚོགས་ཀྱི་སྟེ་དྲག་པོའི་དཀྱིལ་འཁོར་མཆོག་གི་ཁོར་ཡུག་ཏུ་རྣལ་འབྱོར་པ་དེས་གུང་སྲིན་གཉིས་མཐེ་བོས་མནན་མཛུབ་མོ་གཉིས་བརྐྱང་བ་བཀན་པའི་མཐེའུ་ཆུང་གཉིས་ལུ་གུ་རྒྱུད་དུ་སྦྲེལ་ཞིང་བསྡམས་ནས། ཕྱག་རྒྱ་དེ་ལྟར་བཅིངས་པར་གྱུར་པས་ལུས་བསྐྱོད་ནས་རྡོ་རྗེའི་འགྲོས་ཀྱིས་གོམ་པ་ཕྱོགས་བཅུར་གཡོ་བས་ཧཱུྃ་ཧཱུྃ་ཧཱུྃ། ཞེ་སྡང་རྡོ་རྗེ་འཁོར་བཅས་པས། འཇིག་རྟེན་ཁམས་ནི་རབ་འབྱམས་ཀུན། སྐད་ཅིག་ཡུད་ལ་བརླག་མཛད་དེ། བརླག་པར་མ་གྱུར་གང་ཡང་མེད།

མཱ་ར་ཡ་ཕཊཿཅེས་བརྗོད་ཅིང་ལིངྒའི་སྟེང་དུ་རྐང་བྲོ་བརྡུངས་པས་བསྒྲུབ་བྱ་རྡུལ་དུ་སོང་བར་བསམ་མོ། ། དེས་ནི་གང་དམིགས་དེ་ཉིད་དྲན་པ་མྱོས་ནས་སྙིང་གས་ཏེ་ལུས་ཚིག་ཅིང་དངོས་པོ་མེད་པར་འགྱུར་རོ། ། ཁ་ཅིག་སྔར་གྱི་སྦྱིན་སྲེག་གི་ལས་ཟིན་པ་དང༌། ས་གཞི་བསྲུངས་ལ་དེའི་སྟེང་དུ་རྣལ་འབྱོར་ཕོ་མོ་རྣམས་གྲལ་གྲུ་གསུམ་དུ་བྱས་ཏེ་མེ་དཔུང་གི་དབུས་སུ་ཀརྨ་ཧེ་རུ་ཀའི་རྣམ་པར་བསྐྱེད་ལ་ཐམས་ཅད་སྲིན་ལག་སྦྲེལ་ཏེ་དབུས་སུ་ལིངྒ་བཞག་པའི་མཐར་བྲོ་བརྡུངས་ཞེས་ཟེར་རོ། ། དེའང་སྲེག་མནན་བྲོ་གསུམ་པོ་འདི་གར་རུང་རེ་རེས་ཀྱང་ལས་འགྲུབ་ལ་གསུམ་ཀ་ཚང་ན་མཆོག་ཏུ་འགྲུབ་པོ། ། གཉིས་པ་དབང་གི་ལས་ལའང་གསུམ་ལས། དང་པོ་བསྲེག་པ་མེའི་ལས་ནི། བམ་གྱི་རྣམ་ཐབ་ཁུང་ཟླ་གམ་མཚན་ཉིད་ཚང་བའི་ཚོགས་ཀྱི་དཀྱིལ་འཁོར་མཆོག་སྟེ་ཐབ་ཀྱི་མཚན་ཉིད་དང་ལྷའི་དཀྱིལ་འཁོར་གཉིས་ཀ་ལ་འཇུག་ཅིང་དེའི་ནང་དུ་ཐབ་ཀྱི་མེ་དང༌། མེ་ལྷ་རབ་ཏུ་འབར་བ་དབང་གི་ཆ་བྱད་ཅན་གཟི་བརྗེད་ཆེ་ཞིང་སྐུ་བོང་གི་ལྷུན་ཆེན་པོར་བཞུགས་པ་ལ། སྔགས་མཁན་བསྒྲུབ་བྱ་ལ་རྗེས་སུ་ཆགས་པའི་ཡིད་ཀྱིས་དབང་དང་མཐུན་པའི་རྫས་མེ་ལ་མཆོད་སྦྱིན་བྱ་བས། རྡོ་རྗེ་གསུང་སྟེ་སྣང་བ་མཐའ་ཡས་ལྟ་བུ་ཡང་དབང་དུ་འགྱུར་རོ། ། གཉིས་པ་གདབ་པ་ཕུར་བུའི་ལས་ནི། བདུ་རྩི་ལྔའམ་ཡང་ན་ཟས་ལྔ་བསྒྲུབ་བྱའི་གོས་དང་དྲི་མར་བཅས་པ་ལ། མཚན་མ་གཟུགས་བྱས་པའི་ནང་དུ་ཤོག་བུ་ལ་སོགས་པའི་བྱང་བུ་ལ་མིང་རུས་མཚན་གསུམ་དུ་བཅས་པ་བྲིས་ལ་གཞུག་པར་བྱ་ཞིང༌། རྡོ་རྗེ་ཆགས་པ་པདྨ་ཀཱི་ལ་ཡར་བསྐྱེད་པའི་ཟངས་ལ་སོགས་པའི་ཕུར་བས་གདབ་པའི། ལིངྒ་དེ་ཉིད་ཆགས་པའི་ཚོགས་པདྨ་ཧེ་རུ་ཀ་འཁོར་བཅས་སམ་ཐབ་ཀྱི་ལྷ་ལ་ཐིམ་པར་འབུལ་ལོ། ། གསུམ་པ་མནན་པ་བྲོའི་ལས་ནི། བཾ་གྱི་ཚོགས་ཀྱི་དཀྱིལ་འཁོར་ཐབ་ཁུང་གི་མཐའ་བམ་དབང་གི་དཀྱིལ་འཁོར་དུ། རྣལ་འབྱོར་པ་ལུ་གུ་རྒྱུད་དུ་སྦྲེལ་ཏེ་བསྡམས་ནས་བྲོ་བྱས་ན།

འགྲོ་བ་ཐམས་ཅད་འགུག་པར་འགྱུར་བའི་རྡོ་རྗེ་པདྨ་དང་དབང་ཆེན་མཛེས་པའང་ཕྱི་བཞིན་འབྲང་ན། མིའི་འགྲོ་བ་ཕལ་པ་རྣམས་ལྟ་སྨོས་ཀྱང་ཅི་དགོས་ཏེ་ཡིད་ལ་ཅི་འདོད་པ་དེ་བཞིན་འོང་བར་འགྱུར་ཏོ། ། གསུམ་པ་རྒྱས་པའི་ལས་ལའང་གསུམ་ལས། དང་པོ་བསྲེག་པ་མེ་ཡི་ལས་ནི། མ་ཡི་ཚོགས་ཀྱི་དཀྱིལ་འཁོར་མཆོག་ཐབ་གྲུ་བཞི་བར། མེ་དང་མེ་ལྷ་གཉིས་པོ་འོད་ཟེར་འབར་བ་ཉིད་ནང་དུ་འདུ་བས་ལོངས་སྤྱོད་སྡུད་ཅིང་ཕྱིར་འཕྲོ་བའི་གཟི་བརྗིད་ཆེན་པོས་རེ་བ་སྐོང་བར་བསམ་ལ། སྔགས་མཁན་དགའ་ཞིང་སྤྲོ་བའི་ཡིད་ཀྱིས་རྒྱས་པའི་མཆོད་སྦྱིན་བྱ་བས་ཚེ་དང་དཔལ་དང་འབྱོར་བ་འཕེལ་བ་ལ་སོགས་པ་ཡོན་ཏན་ནམ་མཁའི་མཐའ་དང་མཉམ་པ་འཐོབ་པོ། ། གཉིས་པ་གདབ་པ་ཕུར་བའི་ལས་ནི། བདུད་རྩི་ལྔའམ་ཟས་ལྔ་གང་རུང་གི་གསེབ་ཏུ་འབྲུ་དང་རིན་ཆེན་ལ་སོགས་པ་བསྲེས་ལ། ནོར་བུ་གསེར་དངུལ་མུ་ཏིག་རྟ་གླང་ལ་སོགས་པ་གང་རྒྱས་ཤིང་འཕེལ་བར་འདོད་པ་དེའི་གཟུགས་ཀྱི་མཚན་མ་མིར་སྤེལ་བྲིས་པ་དང་བཅས་པ་བྱས་ཏེ་འདོད་པའི་ཡོན་ཏན་གང་དགོས་འབྱུང་བ་ཡིད་བཞིན་གྱི་ནོར་བུ་རིན་པོ་ཆེའི་གཏེར་དུ་བརྟག་ནས། ང་རྒྱལ་དགའ་འཕྲོའི་རང་བཞིན་རཏྣ་ཀཱི་ལ་ཡ་དངོས་གྲུབ་ཀྱི་ཆར་འབེབ་པར་བསྐྱེད་ལ་གསེར་ལ་སོགས་པའི་ཕུར་པས་གདབ་ཅིང༌། ཡོན་ཏན་རྡོ་རྗེ་ལྟ་བུའི་གཟི་བརྗེད་ཆེན་པོ་འཕེལ་བར་འགྱུར་བའི་རཏྣ་ཧེ་རུ་ཀའི་ཚོགས་སམ་རྒྱས་པའི་མེ་ཐབ་ཏུ་དབུལ་ལོ། ། གསུམ་པ་མནན་པ་བྲོའི་ལས་ནི། མ་ཡི་ཚོགས་དཀྱིལ་འཁོར་ཐབ་ཁུང་གི་མཐའ་འམ་རྒྱས་པའི་དཀྱིལ་འཁོར་དུ། རྣལ་འབྱོར་པ་ལུ་གུ་རྒྱུད་དུ་སྦྲེལ་ཅིང་བསྡམས་པ་ཕྱོགས་བཅུར་བསྐྱོད་ནས་བྲོ་བརྡུངས་པའི་འོད་ཟེར་གྱིས་ལོངས་སྤྱོད་ཀྱི་སྤྲིན་ཕུང་དང་དཔལ་དང་གཟི་བརྗིད་འབར་བའི་རྣམ་འཕྲུལ་ཆེན་པོ་རང་གི་གནས་དེར་ཆར་དུ་འབབ་པའི་ཏིང་ངེ་འཛིན་སྤྲོ་ཞིང་དེས་སེམས་ཅན་གྱི་དབུལ་བ་བསལ་བར་བསམ་ན། ཡོན་ཏན་འདོད་དགུ་འབྱུང་བའི་ཡིད་བཞིན་གྱི་ནོར་བུའི་ནམ་མཁའ་གང་བར་འགྱུར་ཞིང་བསམ་པ་ཐམས་ཅད་འགྲུབ་པོ།

། བཞི་པ་ཞི་བའི་ལས་ལའང་གསུམ་ལས། དང་པོ་བསྲེག་པ་མེའི་ལས་ནི། ཡ་ཡི་ཚོགས་ཀྱི་དཀྱིལ་འཁོར་མཆོག་ཐབ་ཁུང་ཟླུམ་པོའི་ནང་དུ་མེ་དང་མེ་ལྷ་གཉིས་ཀ་འོད་གསལ་བའི་གཟི་བརྗིད་འཚེར་བ་ཞི་བའི་རྣམ་པར་བསྐྱེད་ལ། སྔགས་མཁན་རབ་ཏུ་དང་བའི་ཡིད་ཀྱིས་ནད་དང་གནོད་པ་དང་འཇིགས་པ་ཞི་བའི་མཆོད་སྦྱིན་བྱ་བས་ཤིན་ཏུ་མ་རུངས་བའི་གཏུམ་ཆེན་རྔམ་པ་བདུད་དང་རུ་ཏྲ་ལ་སོགས་པའང་སེམས་བར་ཏུ་ཞི་བ་བྱང་ཆུབ་ཀྱི་སེམས་སུ་ལྷན་ནེར་འགྱུར་རོ། ། གཉིས་པ་གདབ་པ་ཕུར་བུའི་ལས་ནི། བདུད་རྩི་ལྔའམ་ཡང་ན་ཟས་ལྔ་ལ། གང་ཞི་བར་འདོད་པ་དེའི་གོས་དང་དྲི་མ་ལ་སོགས་པ་བསྲེས་ནས་སྔར་བཞིན་ལིངྒ་བྱས་ཏེ། དེ་ཉིད་ལུས་གཏུམ་ངག་རྔམ་སེམས་འཁྲུག་པའི་རྣམ་པ་ཅན་དགྲ་བགེགས་ལ་སོགས་པ་གང་ཡིན་པ་དེའི་ངོ་བོར་བརྟག་ཅིང༌། ལྷན་ནེར་གསལ་བ་བུདྷ་ཀཱི་ལ་ཡར་བསྐྱེད་པའི་དངུལ་ལ་སོགས་པའི་ཕུར་བུས་གདབ་ནས། དཔལ་དང་གཟི་བརྗིད་འབར་བ་ལྷན་ནེའི་ཚོགས་བུདྡྷ་ཧེ་རུ་ཀ་འཁོར་བཅས་སམ་ཞི་བའི་མེ་ལྷ་ལ་དབུལ་ལོ། ། གསུམ་པ་མནན་པ་བྲོའི་ལས་ནི། ཡ་ཡི་ཚོགས་ཀྱི་དཀྱིལ་འཁོར་གྱི་མཐའ་ཉིད་དུ། རྣལ་འབྱོར་པ་རྣམས་ལུ་གུ་རྒྱུད་དུ་སྦྲེལ་ཏེ་བསྡམས་ནས་བྲོ་བྱས་ན། ཕ་རོལ་ཁྲོ་བའི་མེ་འབར་བ་ཡང་ཞི་བས་ལྷན་ནེའི་བྱིན་གྱིས་རླབས་པས་ཁྱབ་ནས། སྡིག་པ་དང་གདུག་སེམས་ཐམས་ཅད་ཡིད་ལ་ཅུང་ཟད་ཀྱང་མི་གྱུར་པས་གཡོ་བ་མེད་པར་བྱེད་བའོ། ། དེ་ལྟར་ཨེ་ཝཾ་མཱ་ཡཱ་བཞི་ནི་ཡི་གེའི་དབྱིབས་ཀྱིས་ཐབ་ཁུང་གི་དབྱིབས་མཚོན་པར་བྱེད་པའོ། ། བླ་མ་རོང་པ་ནི། དབང་གི་དཀྱིལ་འཁོར་ཡི་གེ་བཾ་གྱི་རྣམ་པར་བཤད་པ་དང༌། ཞི་བ་ཡའི་རྣམ་པར་བཤད་པ་ནི། དབྱིབས་དང་ཁ་དོག་གི་རྣམ་པས་མི་མཐུན་ཡང་ཡི་གེ་སྒྲའི་དོན་དང་སྦྱར་ན། བཾ་བནྡྷ་ན་སྡུད་པའམ་བཅིང་བར་ཡ་བ་ཏི་ནི་ཞི་བ་སྟེ་འདིའི་དབང་དུ་གསུངས་པ་ཡིན་པར་མངོན་ནོ་ཞེས་བཞེད་དོ། ། གཉིས་པ་ལས་ཀྱི་རྗེས་སུ་བཀའ་བསྒོ་ཞིང་བྲོ་གར་གྱི་ཕན་ཡོན་བཤད་པ་ལ་གཉིས།

དམ་ཅན་ལ་བཀའ་བསྒོ་བ་དང༌། བྲོ་གར་གྱི་ཕན་ཡོན་བསྟན་པའོ། ། དང་པོ་ལ་གཉིས་ལས། དང་པོ་ལས་ལ་བསྒོ་བའི་ཚུལ་བརྗོད་པ་ནི། དེ་ལྟར་ཕྲིན་ལས་བཞི་པོ་གང་ཡང་རུང་བའི་རྗེས་ཐོགས་སུ་ཚོགས་ཀྱི་འཁོར་ལོ་ལ་ལོངས་སྤྱད་དེ་བཟའ་བཏུང་གི་ལྷག་མ་བསྡུས་ལ་རྡོ་རྗེ་སློབ་དཔོན་གྱི་ཁ་ཕྲུས་བྱིན་གྱིས་བརླབས་ཏེ་དཔལ་ཆེན་པོའི་དཀྱིལ་འཁོར་དུ་འདུས་པའི་སླས་ལྷ་ཆེན་པོ་རྣམས་ཀྱི་ཆུང་མ་དང་བྱི་མོ་མཛའ་ན་མོ་དང་ལས་བྱེད་པའི་བྲན་མོའི་ཚོགས། ལྷག་མའི་མཆོད་སྦྱིན་འདོད་པ་རྣམས་ལ་སྦྱིན་ཏེ་ཟ་ལམ་གོམ་པ་བདུན་ཅུའི་སར་བསྐྱལ་ཞིང་སྔོན་དཔལ་ཆེན་པོའི་སྤྱན་སྔར་ཁས་བླངས་པའི་རང་རང་གི་དམ་ཚིག་རྣམས་རབ་ཏུ་བསྒྲགས་ནས། ཞི་བ་ལ་སོགས་པ་གང་འདོད་པའི་ལས་དེ་བྱེད་པར་བསྒོ་བར་བྱའོ། ། གཉིས་པ་ཇི་ལྟར་བསྒོ་བ་དངོས་ནི་སྔོན་དྲེགས་པའི་དབང་ཕྱུག་རྣམས་བཏུལ་བའི་ཚེ་དཔལ་ཆེན་པོ་ཧེ་རུ་ཀ ། ཤིན་ཏུ་གདུག་ཅིང་གཏུམ་བག་ཅན་མཛད་དེ་འཇིག་རྟེན་གྱི་ཁམས་ཐམས་ཅད་ཀྱི་དྲེགས་པ་མ་ལུས་པ་རྣམས་འདུལ་བར་མཛད་པའི། དབང་ཕྱུག་དང་བྱིན་རླབས་རྨད་པོ་ཆེ་མངའ་བས། ལྷ་དབང་ཕྱུག་ཆེན་པོ་ལ་སོགས་པ་ཐམས་ཅད་དབང་དུ་བསྡུས་ནས། དེ་དག་གི་འཁོར་ཆུང་མ་དང་བུ་མོ་དང་ཕ་མ་དང་ཕུ་ནུ་མ་ལུས་པ་རྣམས་ལོངས་སྤྱོད་པའི་ཕྱིར་དབང་ཕྱུག་དང་སླས་སུ་བྱིན་གྱིས་རློབ་པར་བྱས་ཏེ། འགུག་པ་དང་བཅིང་བ་དང་གསོད་པ་ལ་སོགས་པ་སོ་སོའི་ལས་རྣམས་དཔལ་ཆེན་པོས་རང་རང་ལ་བསྐོས་པ་དེ་ཉིད། སྔོན་ཇི་ལྟར་དམ་བཅས་ཤིང་ཁས་བླངས་པ་བཞིན་སྐད་ཅིག་ཀྱང་མ་ཐོགས་པར་ལས་ཀྱི་འབྲས་བུ་མྱུར་དུ་མངོན་པར་ཕྱུང་བར་མཛོད་ཅིག ། རང་རང་གིས་དམ་བཅས་པ་བཞིན་དུ་མ་བྱས་ན། སྔོན་ཇི་ལྟར་དམ་བཅས་ཤིང་སོ་སོས་མནའ་བོར་བའི། སྡོམ་པ་དམ་བཅས་པ་དེ་ལས་འདའ་བར་འགྱུར་ལ། གལ་ཏེ་དམ་ཚིག་དེ་ལས་འདས་པར་གྱུར་ན། ཁྱེད་ཅག་གི་མགོ་ལུས་དང་སྙིང་ཡང་ཚལ་པ་བདུན་དུ། ཡཀྴ་མེ་དཔལ་གྱི་ཁྲོ་བོས་དུམ་བུར་གཏུབས་པར་འགྱུར་རོ།

། རྒྱུ་མཚན་དེ་བས་ན་རྣལ་འབྱོར་པ་སྔགས་འཆང་བདག་གིས། ལས་ཇི་ལྟར་བཅོལ་བ་བཞིན་དུ་བྱོས་ཤིག ། གལ་ཏེ་ལས་དེ་མངོན་ཏུ་མ་བྱས་ན། རང་རང་གིས་མནའ་བོར་ཞིང་ཁས་བླངས་པའི། དམོད་པ་བཞི་རུལ་མྱགས་ཚིག་ནས་རྡོ་རྗེའི་དམྱལ་བར་འགྲོ་བར་འགྱུར་རོ། ། དེས་ན་རྣལ་འབྱོར་པ་དམ་ཚིག་ལ་གནས་པར་གྱུར་པའི། ཕྲིན་ལས་ཅི་འདོད་པ་རྣམས་ཡོངས་སུ་བྱ་བ་དང༌། རྣལ་འབྱོར་པ་བདག་ཅག་གི་འཁོར་རྣམས་ཀྱང་རང་གི་བུ་གཅིག་པ་བཞིན་དུ་སྐྱོངས་ཤིག་དང༌། དེའི་མཐུས་ཁྱེད་ཅག་ཕྲ་མེན་མ་ཡང་མཆོག་དང་ཐུན་མོང་གི་དངོས་གྲུབ་ཐོབ་པར་འགྱུར་བས་རྣལ་འབྱོར་པས་ཇི་ལྟར་བཅོལ་པའི་ལས་རྣམས་མངོན་དུ་བྱོས། ཞེས་བཀའ་བསྒོའོ། ། གཉིས་པ་བྲོ་གར་གྱི་ཕན་ཡོན་ལ་གཉིས། དོན་ངོས་བཟུང་བ་དང་དེ་རྒྱས་པར་བཤད་པའོ། །

དང་པོ་ནི། ཁྲོ་བོ་སྒྲུབ་པའི་ཕྲིན་ལས་ཀྱི་གཙོ་བོ་ནི་བྲོ་གར་འདི་ཡིན་ནོ། ། གཉིས་པ་ལ་བཞི་ལས། གཙོ་བོ་ལྔའི་བྲོ་གར་གྱི་ཕན་ཡོན་ནི། ཁྲག་འཐུང་ཆེན་པོ་བུདྡྷ་ཧེ་རུ་ཀ་ལ་སོགས་པ། བཙུན་མོའིཚོགས་དང་བཅས་པའི། བྲོ་གར་ལས་བཞིའི་སྐབས་སུ་བསྟན་པ་ལྟར་གླུ་ཚིག་གི་ང་རོ་ཆེན་པོས་ནི། ཞི་རྒྱས་ལ་སོགས་པ་ཐུན་མོང་གི་དངོས་གྲུབ་ཐམས་ཅད་དང་མཆོག་གི་དངོས་གྲུབ་ཐམས་ཅད་ཅི་འདོད་པར། ཕྲིན་ལས་ཐམས་དང་དངོས་གྲུབ་ཐམས་ཅད་འགྲུབ་པར་བྱེད་པ་ཡིན་ནོ། ། གཉིས་པ་གནས་ཀྱི་མ་མོ་བརྒྱད་ཀྱི་བྲོ་གར་གྱི་ཕན་ཡོན་ནི། གཽརཱིའི་སྒྲ་ལས་མཛོད་ལྡན་ཆེན་ལ་སོགས་པའི་ཕྱོགས་མ་བཞིའི་བྲོ་གར་དང་གླུ་ཚིག་ཆེན་མོས་ནི། སྐྱེ་འགྲོ་དབང་དུ་འདུ་བར་འདོད་ན་དབང་དུ་འདུ་བར་བྱེད་ཅིང༌། ཚེ་དང་ཡོ་བྱད་ལ་སོགས་པ་འཕེལ་བར་འདོད་ན་འཕེལ་བར་བྱེད་དོ། ། སྤོས་མོ་ཆེན་མོ་པུཀྐ་སཱི་ལ་སོགས་པའི་མཚམས་མ་བཞིའི་བྲོ་གར་དང་གླུ་ཚིག་ཆེན་མོས་ནི། དགྲ་བགེགས་ལ་སོགས་པ་ལྷན་ནེར་ཞི་བར་འདོད་ན་ཞི་ཞིང་ལྷན་ནེར་བྱེད་ལ། སེམས་རྨུགས་ཤིང་མི་གསལ་བར་བྱེད་པར་འདོད་ན་རྨུགས་པར་བྱེད་དོ། ། གསུམ་པ་ཡུལ་གྱི་ཕྲ་མེན་བརྒྱད་ཀྱི་བྲོ་གར་གྱི་ཕན་ཡོན་ནི། སེང་གདོང་ཆེན་མོ་ལ་སོགས་པའི་ཕྱོགས་མ་བཞིའི། བྲོ་གར་དང་གླུ་ཚིག་ཆེན་མོས་ནི། དགྲ་བགེགས་ཐམས་ཅད་ཀུན་གྱི་ལུས་སྲོག་ལ་ཟ་བར་བྱེད་ཅིང༌། རྡུལ་ཕྲ་རབ་གྱི་ཆ་ཤས་ཙམ་ཡང་མེད་པར་བྱེད་དོ། ། བཞད་གདོང་ཆེན་མོ་ལ་སོགས་པའི་མཚམས་མ་བཞིའི་བྲོ་གར་དང་གླུ་ཚིག་ཆེན་མོས་ནི། གདུག་པ་ཅན་ཐམས་ཅད་ཀྱི་ནང་ཁྲོལ་དང་དོན་སྙིང་མ་ལུས་པ་འབྱིན་པར་བྱེད་ཅིང༌། དེ་དག་གི་སྲོག་ལ་སོགས་པ་ཕུན་སུམ་ཚོགས་པ་ཀུན་ལ་རབ་ཏུ་ཉམས་པར་བྱེད་དོ། ། བཞི་པ་དབང་ཕྱུག་མ་ཉི་ཤུ་རྩ་བརྒྱད་ཀྱི་བྲོ་གར་གྱི་ཕན་ཡོན་ནི། སླས་དང་བྱི་མོ་དང་བྲན་མོའི་ཚོགས་ཀྱིས། བྲོ་གར་དང་གླུ་ཚིག་ཆེན་མོས་ནི། ཕོ་ཉ་དགྲ་ལ་སྦད་ཅིང་མངག་གཞུག་ལས་ལ་གཏང་བར་བྱ་བ་སྟེ།

ཕྱིར་འགལ་བྱེད་ཆམ་ལ་འབེབས་པའི་ལས་ཐམས་ཅད་དང་ནང་དུ་དངོས་གྲུབ་ཡིད་བཞིན་འགྲུབ་པའི་ལས་ཐམས་ཅད་བྱེད་པ་ཡིན་ནོ། ། གསུམ་པ་ལས་བཞི་སྒྲུབ་པའི་གནས་དང་ཏིང་ངེ་འཛིན་གྱི་ཁྱད་པར་ནི། ལྗོན་པ་སྡེ་ནགས་ཚལ་དང་ནི་ལྕུག་ཕྲན་གྱི་ཚལ་སྐྱེད་ཤིང་གི་ར་བ་དང༌། ཤིང་སྡོང་གཅིག་གི་དྲུང་དང་ནི་མེས་རེག་དྲུང་སྟེ་ནགས་མེ་ཚིག་པའི་གནས་རྣམས་སུ་ཞི་བ་དང་རྒྱས་པ་དང་དབང་དང་དྲག་པོ་རྣམས་བསྒྲུབ་པའི་ཕྱིར་དུ་དང་བས་དང་དགའ་བས་དང་ཆགས་པས་དང༌། ཁྲོས་པས་ཀཱ་ལི་སྟེ་ཐབས་ཀྱི་ཕྲིན་ལས་བཞི་པོ་རབ་ཏུ་བསྒྲུབ་པར་བྱའོ། ། གསུམ་པ་སྐབས་ཀྱི་དོན་བསྡུ་བ་ནི། ཞེས་བརྗོད་པས། གཙོ་བོ་དེ་བཞིན་གཤེགས་པ་ཉིད་ལ་འཁོར་གྱི་དེ་བཞིན་གཤེགས་པ་ཉིད་ཕྲིན་ལས་རྣམ་པ་བཞིའི་དོན་རྟོགས་པ་སྟེ་ལུང་ནོད་པའི་ཚུལ་གྱིས་སྦྱོང་བར་གྱུར་ཏོ། ། རང་བཞིན་གསང་བའི་སྙིང་པོ་ཡེ་ཤེས་ཀྱི་དེ་ཁོ་ན་ཉིད་ངེས་པ་ལས་སངས་རྒྱས་ཀྱི་མཛད་པ་ཆེན་པོ་ཡེ་ནས་ལྷུན་གྱིས་གྲུབ་པའི་ཕྲིན་ལས་རྣམ་པ་བཞིར་གནས་པ་དེ་ཉིད་གདུལ་བྱའི་དོན་དུ་བྱིན་གྱིས་རློབ་པ་ཞེས་བྱ་བའི་ལེའུ་སྟེ་ཉི་ཤུ་པའོ། ། སྤྱི་དོན་གསུམ་པ་འབྲས་བུ་སྐུ་དང་ཡེ་ཤེས་ལ་བསྟོད་པའི་ཚུལ་ལ་གཉིས་ཏེ། བསྟོད་ཚུལ་མདོར་བསྟན་པ་དང༌། ། བསྟོད་པ་དངོས་རྒྱས་པར་བཤད་པའོ། ། དང་པོ་ནི་ཁྲོ་བོའི་དཀྱིལ་འཁོར་གྱི་མཛད་པ་རྫོགས་པ་དེ་ནས་རང་སྣང་གི་སྐུ་དང་ཡེ་ཤེས་ལ་བསྟོད་པའི་ཕྱིར་བཅོམ་ལྡན་འདས་དགྱེས་པ་ཆེན་པོའི་ཁྲག་འཐུང་རིགས་ལྔའི་ལྷ་ཚོགས་ཀྱི་དཀྱིལ་འཁོར་གྱིས་ཤིན་ཏུ་རྔམ་པའི་མདངས་ཀྱིས་དགྱིས་པའི་གླུ་འདི་བླངས་སོ། ། གཉིས་པ་ལ་གཉིས། རིགས་དང་རིགས་ཀྱི་བདག་པོ་ལ་བསྟོད་པ་དང༌། རྟེན་དང་བརྟེན་པའི་དཀྱིལ་འཁོར་ལ་བསྟོད་པའོ། ། དང་པོ་ལ་གཉིས་རིགས་ལྔ་ལ་སྤྱིར་བསྟོད་པ་དང༌། དཀྱིལ་འཁོར་གྱི་དབང་ཕྱུག་ལ་བྱེ་བྲག་ཏུ་བསྟོད་པའོ། ། དང་པོ་ལ་ལྔ་ལས། དང་པོ་སྐུའི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི།

ཧཱུྃ་ཞེས་པའི་ནི་ཁྲོ་བོའི་གླུ་རྣམས་རེ་རེ་ཞིང་སྐུ་ལྔ་ཡེ་ཤེས་ལྔ་ལྡན་དུ་མཚོན་ཞིང་མགོ་འདྲེན་པའོ། ། དེའང་སྐུ་ནི་བདུད་དང་རུ་ཏྲ་ལ་སོགས་པ་དྲེགས་པ་ཅན་རྣམས་འདུལ་བར་བྱེད་པས་གཏུམ་པོ་ཆེན་པོ་དུས་ཀྱི་མཐའི་མེ་ཆེན་པོ་ལྟར་འབར་ཞིང༌། མེ་དཔུང་གི་ཀློང་ན་བཞུགས་པའི་སྐུ་ལས་ཡེ་ཤེས་ཀྱི་འོད་ཟེར་ཉི་མ་འབུམ་གྱི་གཟི་བརྗེད་ཕྱོགས་གཅིག་ཏུ་བསྡུས་པ་ལྟར་ཕྱོགས་བཅུར་འཕྲོ་ཞིང༌། གདུག་པ་ཅན་ལ་བསྡིགས་པས་ཁྲོ་གཉེར་གློག་སྟོང་འགྱུ་བ་བཞིན་དུ་འཁྱུག་པ། མཆེ་བ་ཟངས་ཡག་རྣོ་དཀར་བཞིས་མ་རུངས་པ་རྣམས་ཟ་བར་བྱེད་པའི་འཇིགས་བྱེད་ཆེ་ཧོ་ནི་ངོ་མཚར་བའི་གད་མོ་སྟེ་འོག་མ་རྣམས་ལ་ཡང་སྦྱར་རོ། ། གཉིས་པ་གསུང་གི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི། ཧཱུྃ་ཁྲོ་བོའི་གསུང་རྔམ་པའི་ང་རོ་འབྲུག་སྒྲ་སྟོང་དུས་གཅིག་ལ་ལྡི་བ་ལྟ་བུའི། གཏུམ་ཆེན་དང་དྲག་ཤུལ་རི་རབ་འབུམ་དུས་གཅིག་ཏུ་བསྙིལ་བའི་སྒྲ་སྐད་དང་མཉམ་པ། ཨ་ལ་དང་ཧ་ལའི་གད་བརྒྱངས་ཆེན་པོར་དགོད་ཅིང་དབུགས་ཀྱི་ཤུགས་ལས་སྤྱུགས་པའི་འཐོར་རླུང་ཆེན་པོས་གདུག་པ་ཅན་རྣམས་འཇིགས་བས་གཡེང་བར་བྱེད་པ་ནི་དུས་མཐའི་རླུང་བས་ཀྱང་ཆེའོ་ཧོ། ། གསུམ་པ་ཐུགས་ཀྱི་རིགས་ཀྱི་དཀྱིལ་འཁོར་ལ་བསྟོད་པ་ནི། ཧཱུྃ་ཁྲོ་བོ་མ་རིག་པའི་ཚོགས་འཇོམས་པའི་ཤེས་རབ་ཀྱི་སྣང་བ་མཐའ་ཡས་པའི་འོད་པོ་ཆེ། ཡེ་ཤེས་ལྔ་ཡི་དཀྱིལ་འཁོར་ཀུན་ཏུ་གསལ་བས། དུག་ལྔ་འབར་བའི་ངོ་བོ་ཡེ་ཤེས་སུ་གནས་པས་ཉོན་མོངས་རང་མཚན་གྱི་རྩལ་ཀུན་ཏུ་འཇོམས་པའི་ཡེ་ཤེས་དེ་ཡང༌། སྤྲུལ་སྐུ་ལ་ལྟོས་ནས་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་དང༌། ལོངས་སྐུ་ལ་ལྟོས་ནས་མེ་ལོང་ལྟ་བུ་ལ་སོགས་པ་སྣ་ཚོགས་པའི་ཡེ་ཤེས་རྣམས་ངོ་བོ་གཉིས་སུ་མེད་པའི་ཐིག་ལེ་ཆེ་སྟེ་ཆོས་ཉིད་དོན་གྱི་ཡེ་ཤེས་སུ་རོ་གཅིག་པའོ་ཧོ། ། བཞི་པ་ཡོན་ཏན་གྱི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི།

ཧཱུྃ་གདུག་པ་ཅན་འདུལ་བའི་ཡོན་ཏན་མངའ་བས་ན་ཁྲོ་བོའི་རྒྱལ་པོ་སྤྲུལ་པ་སྣ་ཚོགས་སུ་འཕྲོ་བའི་སྤྲིན་ཆེན་པོ། དེ་ལས་འཕྲོས་པའི་ཁྲོ་བོའི་དཀྱིལ་འཁོར་གྱི་ཆར་ཆེན་པོ་འབེབས་ཤིང༌། གང་ལ་གང་འདུལ་གྱི་དཀྱིལ་འཁོར་ཡིད་བཞིན་གྱི་ནོར་བུ་ལྟར་འདོད་དགུ་འབྱུང་བའི་གཏེར་ལས། སྤྲུལ་པ་སྣ་ཚོགས་པ་ཁྲོས་པའི་གཟུགས་སུ་ནམ་མཁར་ཁྱབ་པར་འབྱུང་བ་ཐམས་ཅད་ཀྱང་གནས་ལུགས་ཐིག་ལེ་ཆེན་པོ་གཅིག་གོ་ཧོ། ། ལྔ་པ་ཕྲིན་ལས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི། ཧཱུྃ་ཕུང་པོ་ལ་སོགས་པའི་བདུད་ཀུན་གྱི་ནི་སྟོབས་འཇོམས་བས་ན་བདུད་ཆེན་པོ་ཡིན་ལ། བདུད་ཀྱི་དབང་པོ་རྣམས་ཀྱང་གདུལ་བར་བྱེད་པའི་བདུད་དེ་ལས་དང་ཉོན་མོངས་པའི་བདུད་རྣམས་འཇོམས་ཤིང༌། བདུད་དང་གཤིན་རྗེ་ལ་སོགས་པ་འཇིགས་པའི་ཚོགས་ཀྱང་རབ་ཏུ་འཇིགས་ཤིང་སྐྲག་པར་བྱེད་པ། འཇིགས་བྱེད་ཆེན་པོ་ཧེ་རུ་ཀ་རྣམས་ནི་རང་བཞིན་སྤྲོས་པའི་མཐའ་དང་བྲལ་བས་ཐིག་ལེ་ཆེ་ཧོ། གཉིས་པ་དཀྱིལ་འཁོར་གྱི་དབང་ཕྱུག་ལ་བྱེ་བྲག་ཏུ་བསྟོད་པ་ནི། ཧཱུྃ་ཆེ་མཆོག་ཡབ་ཡུམ་གྱི་སྐུ་ནི་སྐྱེ་ཤིང་འཕོ་འགྱུར་མེད་པས་རྡོ་རྗེ་བྲག་ཆེན་རབ་ཏུ་སྲ་བ་ཆེན་པོ་མཚན་དཔེས་འབར་ཞིང༌། གསུང་དང་ཡོན་ཏན་ནི་ཡེ་ཤེས་རྡོ་རྗེ་ཡི་ཆུ་བོ་ཆེ་གདུལ་བྱའི་ཚོགས་སྡུད་ཅིང་སྨིན་པའི་བདག་ཉིད་ཆེན་པོ་ཡིན་ལ། ཐུགས་ནི་ཐམས་ཅད་མཁྱེན་པའི་རྡོ་རྗེ་ཡེ་ཤེས་ཀྱི་མེ་འོད་གསལ་བ་སྟེ་ཤེས་བྱའི་ཡུལ་མ་ལུས་པ་མངོན་དུ་གྱུར་ཅིང་ཐུགས་རྗེས་འོད་ཟེར་ཀུན་ཏུ་འབར་བ་ཆེ་སྟེ་འགྲོ་བའི་མ་རིག་པའི་མུན་པ་ཐམས་ཅད་སེལ་བར་བྱེད་པའོ། ། ཕྲིན་ལས་ལྷུན་གྱིས་གྲུབ་པ་དང་གདུལ་བྱ་ལ་ཁྱབ་པས་རྡོ་རྗེ་རླུང་སྟེ་བདུད་དང་མུ་སྟེགས་ལ་སོགས་པ་འཐོར་ཞིང་ལས་བཞིའི་དོན་རྣམས་རྫོགས་པ་ཆེན་པོར་ལྷུན་གྱིས་གྲུབ་པར་བྱེད་པས་རླུང་ཆེན་པོའོ་ཧོ། གཉིས་པ་རྟེན་དང་བརྟེན་པའི་དཀྱིལ་འཁོར་ལ་བསྟོད་པ་ལའང་གཉིས་ལས།

བརྟེན་པ་ལྷའི་དཀྱིལ་འཁོར་ལ་བསྟོད་པ་ནི། ཧཱུྃ་གཏུམ་ཆེན་དུས་མཐའི་ཞེས་པ་ནས་འཇིགས་བྱེད་ཆེན་པོ་ཐིག་ལེ་ཆེ་ཧོའི་བར་ཏེ་ཧེ་རུ་ཀ་རིགས་ལྔའི་དཀྱིལ་འཁོར་ལ་སོ་སོར་བསྟོད་པའོ། ། རྟེན་གཞལ་ཡས་ཁང་ལ་བསྟོད་པ་ནི། རྡོ་རྗེ་བྲག་ཆེན་ཀེང་རུས་ཀྱི་རི་རབ་ཆུ་བོ་རཀྟའི་རྒྱ་མཚོ། མེ་ཡེ་ཤེས་ཀྱི་མེ་རི། རླུང་འོག་གཞི་རླུང་གི་དཀྱིལ་འཁོར་ལ་སྦྱར་ཏེ་བཤད་པའོ། ། ཞེས་ཆེད་དུ་གླུ་ཇངས་སོ། ། འབྲས་བུ་གསང་བའི་སྙིང་པོ་སྐུ་དང་ཡེ་ཤེས་ཀྱི་དེ་ཉིད་ངེས་པ་ལས་རང་སྣང་ཡེ་ཤེས་ཀྱི་ཁྲོ་བོ་ལ་བསྟོད་པའི་ལེའུ་སྟེ་ཉི་ཤུ་གཅིག་པའོ། ། སྤྱི་དོན་གསུམ་པ་རྒྱུད་དམ་པར་གདམས་ནས་རྗེས་འསྔུག་ལ་གཏད་པའི་ཚུལ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། སྒྱུ་འཕྲུལ་རྩ་བའི་དཀྱིལ་འཁོར་རྫོགས་པར་བསྟན་པ། དེ་ནས་བཅོམ་ལྡན་འདས་དགྱེས་པ་ཆེན་པོ་དཔལ་ཀུན་ཏུ་བཟང་པོས་རང་སྣང་ལྷུན་སྟུག་པོ་བཀོད་པའི་རིགས་ལྔ་སེམས་དཔའ་བརྒྱད་ལ་སོགས་པའི་དེ་བཞིན་གཤེགས་པ་ཉིད་ལ་གསང་སྔགས་ཀྱི་རྒྱལ་པོ་འདི་ཉིད་མི་ནུབ་ཅིང་འགྲོ་བ་ལ་ཕན་དགགས་པའི་ཕྱིར་བརྟན་པར་གཟུང་བ་འདི་ཆེད་དུ་བརྗོད་ཅིང་ཁྱད་པར་དུ་རིག་པའི་སེམས་དཔའ་གསང་བདག་ལ་གདམས་པར་མཛད་དོ། ། གཉིས་པ་ལ་གཉིས། ལམ་ཀུན་ཀྱི་འབྲས་བུར་གདམས་པ་དང༌། གསང་བ་ཀུན་གྱི་མཆོག་ཏུ་གདམས་པའོ། ། དང་པོ་ལ་གཉིས། གདམས་བྱ་རྒྱུད་ཀྱི་རང་བཞིན་དང༌། གང་ལ་གདམས་པ་སྣོད་ཀྱི་ཆེ་བའོ། ། དང་པོ་ལ་གསུམ་ལས། དང་པོ་འབྲས་བུ་རྒྱུ་དངོས་བསྟན་པ་ནི། རང་སྣང་གི་ཐབས་དང་ཤེས་རབ་གཉིས་སུ་མེད་པའི་རང་བཞིན་ཡབ་ཡུམ་དུ་སྣང་བ་རྣམས་ལ་ཀྱེ་ཀྱེ་ཞེས་བོས་ནས་སྣང་སྲིད་འཁོར་འདས་ཀྱི་ཆོས་ཕྱོགས་བཅུ་དང་དུས་བཞིའི་རང་བཞིན་འདི་དག ། དེ་བཞིན་གཤེགས་པ་རིགས་ལྔ་ཡབ་ཡུམ་སེམས་དཔའ་དང་བཅས་པ་ཞི་ཁྲོ་གཉིས་ཀྱི་དཀྱིལ་འཁོར་དུ་ཡེ་ནས་སངས་རྒྱས་པའི་ངོ་བོ་ཉིད་དུ་གནས་པ་ནི་གཞི་གསང་བའི་སྙིང་པོ་སྟེ་དེས་མཚོན་ནས་ལམ་དང་འབྲས་བུ་གསང་བའི་སྙིང་པོ་ནི།

རྒྱུད་ཀྱི་ངོ་བོའོ། ། གཉིས་པ་ལམ་གཞན་དེའི་རྐང་སྟེགས་སུ་བསྟན་པ་ནི། ཕྱི་གཟུང་བའི་ཡུལ་དང་ནང་འཛིན་པའི་སེམས་ཀྱི་སྤྲོས་པ་ལ་འཆེལ་བ་ཡིས། ཕྱི་ནང་བདག་གཞན་ལ་སོགས་པའི་རྣམས་པར་རྟོགས་པ་མི་བཟད་པའི་ཞགས་པས་སོ་སོར་ཟིན་པའི་སེམས་ཅན་གྱི་དབང་པོའི་རིམ་པ་དང་སྦྱར་ཏེ་ཐིག་པ་སོ་སོའི་ས་རྣམས་དང་ལམ་གྱི་ཁྱད་པར་བཀོད་པ་ཡང༌། རང་བཞིན་གསང་བའི་སྙིང་པོར་འགྲོ་བའི་ལམ་སྟེགས་ཡིན་གྱི་ལམ་ཚང་ལ་མ་ནོར་བ་དངོས་མ་ཡིན་ཏེ་དེ་དག་གི་མཐར་ཐུག་འདིར་འཇུག་དགོས་པའི་ཕྱིར་རོ། ། གསུམ་པ་རྣམ་གྲངས་དུ་མ་གསུངས་པའི་དགོས་པ་ནི། དེ་ལྟར་ན་གསང་བའི་སྙིང་པོ་ཁོ་ན་གསུང་བས་ཆོག་མོད། ཐེག་པའི་རྣམ་གྲངས་མཐོ་དམན་མང་པོ་བསྟན་ཅིང་དགོས་ཞེ་ན། སེམས་ཅན་རྣམས་ནི་དབང་པོའི་རིམ་པ་སྣ་ཚོགས་སུ་གནས་པས་གང་ལ་གང་འཚམས་ཀྱིས་སོ་སོར་བསྟན་ཏེ། འདི་ཉིད་དང་པོ་ནས་གོ་བའམ། ཕྲད་པར་ཤིན་ཏུ་དཀའ་བས་སྔོན་འགྲོ་འམ་སྟེགས་སུ་བསྟན་ཏེ་ཕྱིས་འདི་དང་འཕྲད་ཅིང་སྤྱད་པར་བྱ་བའི་ཕྱིར་སྤངས་བ་དང་རྟོགས་པའི་ཡེ་ཤེས་ངོ་མཚར་བ་རབ་འབྱམས་མངའ་བའི་སྟོན་པ་ཀུན་ཏུ་བཟང་པོ་ཉིད་ཀྱིས། རང་བྱུང་གི་ཐུགས་རྗེ་སྤྲུལ་པའི་སྐུ་འཇིག་རྟེན་དུ་སྣང་བས་གསུངས་བའི་ཆོས་ཐམས་ཅད་ཀྱང་སེམས་ཅན་གྱི་དོན་དུ་མི་འགྱུར་ཞེས་བྱ་བ་ནི་ཅུང་ཟད་ཅིག་ཀྱང་ཡོད་སྟེ་རྣམ་པ་ཐམས་ཅད་དུ་མ་གསུངས་སོ། ། གཉིས་པ་གང་ལ་གདམས་པ་སྣོད་ཀྱི་ཆེ་བ་ནི་ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ཀྱི། སྐུ་གསུང་ཐུགས་ཡོན་ཏན་ཕུན་སུམ་ཚོགས་པའི་ཕྱག་རྒྱ་དམ་པ་གཞི་ལམ་འབྲས་བུའི་གསང་ཆེན་ཆོས་ཐམས་ཅད་ཀྱི་སྙིང་པོ་འདི། ཕྱིན་ཅི་མ་ལོག་པར་རང་གིས་རྟོགས་ནས་གཞན་ལ་སྨྲ་བ་གང་བྱེད་པ། གང་ཟག་དེ་ཉིད་སྟོན་པ་ཀུན་ཏུ་བཟང་པོ་ང་ཡིན་ཞིང་དེ་ལ་ཕན་པ་དང་ནུས་པའི་དབང་ཡང་ཡེ་ནས་ལྷུན་གྱིས་རྫོགས་པ་ཡིན་ནོ། ། གཉིས་པ་གསང་བ་ཀུན་གྱི་མཆོག་ཏུ་གདམས་པ་ལ་གཉིས།

གསང་བའི་དོན་དངོས་དང༌། དེ་འཛིན་པའི་གང་ཟག་དམ་པར་ལུང་བསྟན་པའོ། ། དང་པོ་ནི། ཕྱོགས་བཅུ་དུས་བཞིའི་དེ་བཞིན་གཤེགས་པ་ཐམས་ཅད་ལ། སྐུ་གསུང་ཐུགས་ཀྱི་གསང་བ་མཐར་ཐུག་པ་རྒྱུད་ཀྱི་དོན་འདི་ལས་གཞན་ཅུང་ཟད་ཀྱང་མི་མངའ་བས་མཆོག་དམ་པར་ཟུངས་ཤིག་ཅེས་པའོ། ། དེའི་དོན་ཡང་ཆོས་ཐམས་ཅད་ཡེ་ནས་མཉམ་པ་ཉིད་གསང་བའི་སྙིང་པོར་སངས་རྒྱས་པ་ནི་གཞིའི་རྒྱུད་དེ་རྒྱལ་བ་ཐམས་ཅད་ཀྱིས་གཏན་ལ་དབབ་བྱའི་དོན་མཐར་ཐུག་པའོ། ། དེ་ཉིད་སྟོན་པ་གཞུང་གི་ཚོགས་ལའང་དོན་ཟབ་མོ་ཡོད་བར་རྟག་པའི་མཐར་སྒྲོ་འདོགས་པ་དང་མེད་པ་ཆད་པའི་མཐར་སྐུར་པ་འདེབས་པ་དང་གཉིས་ཀ་དང་གཉིས་མིན་གྱི་སྤྲོས་པ་ཐམས་ཅད་ཉེ་བར་ཞི་བ་ཡི། བློའི་ཡུལ་ལས་འདས་པས་གསང་བའི་སྙིང་པོ་ཆོས་ཐམས་ཅད་ཀྱི་དེ་ཁོ་ན་ཉིད་དེ་ཆོས་ཉིད་བསམ་བརྗོད་མེད་པ་ངེས་པའི་དབྱིངས་ནས་བརྗོད་པའི་དོན་དུ་སྟོན་པས་ཕྱུང་བའོ། ། གཉིས་པ་དེ་འཛིན་པའི་གང་ཟག་དམ་པར་ལུང་བསྟན་པ་ནི། རྒྱུད་འདི་འཛིན་ཅིང་སྟོན་པའི་གང་ཟག་དེ་ནི་གཞན་ལ་སྟོན་པ་རིག་པའི་སྐྱེས་བུ་དང་རང་ཉིད་སངས་རྒྱས་པ་ངེས་པར་ལུང་བསྟན་ཏེ། ། དེ་ཉིད་སངས་རྒྱས་ཐམས་ཅད་ཀྱི་སྲས་པོ་ནི་དམ་བ་ཐུགས་ཀྱི་གསང་བ་ལས་སྐྱེས་པ་ཡིན་བས། ས་རབ་རིག་པ་འཛིན་པའི་ས་ལ་གནས་པར་འགྱུར་རོ། ། གསུམ་པ་སྐབས་ཀྱི་དོན་བསྡུ་བ་ནི། ཞེས་བརྗོད་པས། རང་སྣང་འོད་གསལ་དུ་བཀོད་པའི་དེ་བཞིན་གཤེགས་པ་རིགས་ལྔ་ཏིལ་གྱི་གོང་བུ་ཇི་སྙེད་ཀྱིས་ནམ་མཁའི་དབྱིངས་ཀྱི་མཐའ་དབུས་ཁྱབ་པ་དེ་དག་ཐམས་ཅད་གཉིས་སུ་མི་དམིགས་ཤིང་ངོ་བོ་དབྱེར་མེད་པས་དགྱེས་ནས་དུས་གསུམ་འཕོར་འགྱུར་མེད་པའི་ངང་གཞི་རྫོགས་ལྷུན་གྱིས་གྲུབ་པའི་རང་བཞིན་དུས་བཞི་ཆོས་ཉིད་ཀྱི་འཁོར་ལོར་མཉམ་པ་ཉིད་ཀྱི་དབྱིངས། སྣང་ཞིང་བཀོད་པ་ཐམས་ཅད་སྟོན་པ་ཉིད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་རང་བཞིན་ལྷུན་སྟུག་པོ་བཀོད་པའི་རྒྱན་ཉིད་དུ་འཕོ་འགྱུར་མེད་པར་བཞུགས་སོ།

སྤྱི་དོན་གསུམ་པ་ཡོངས་སུ་རྫོགས་པ་མཇུག་གི་དོན་ལ་གསུམ་ལས། དང་པོ་རྒྱུད་གང་གི་ཁོངས་སུ་གཏོགས་པ་ནི་བརྗོད་བྱ་གཞན་ལས་ཁྱད་པར་དུ་འཕགས་པ་བདེན་པ་གཉིས་དབྱེར་མེད་པའི་དོན་ཡེ་ནས་སངས་རྒྱས་པར་སྟོན་པས་རྗོད་བྱེད་ཚིག་གི་རྒྱུད་ལའང་དེ་དང་མཐུན་པར་བཏགས་པས་འཕགས་པ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་ཐབས་ཀྱི་རྒྱུད་ཐམས་ཅད་ལ་རྟོག་པ་ཞེས་བརྗོད་པས་དེ་དག་ཐམས་ཅད་ཀྱི་མཆོག་ཏུ་གྱུར་པའི་ཕྱིར་རྟོག་པའི་རྒྱལ་པོ་རྡོ་རྗེ་སེམས་དཔའ་སྒྱུ་འཕྲུལ་དྲ་བ་ལེའུ་སྟོང་ཕྲག་བརྒྱ་པའི་ཁོངས་སུ་གཏོགས་སོ། ། གཉིས་པ་ལེ་ལག་གང་ཡིན་པ་ནི། དེ་ལས་འདི་ནི་རྒྱུ་མཚན་ཉིད་དང་འབྲས་བུ་གསང་སྔགས་ཀྱི་རྒྱུད་ཐམས་ཅད་ཀྱི་འཕྲོ་གཞི་དང་འབྱུང་ཁུངས་ཡིན་པས་ལུང་གི་སྤྱི་དེ་ཉིད་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་གསང་བ་ཡིན་ལ་མཆོག་ཏུ་འཕགས་ཤིང་རབ་ཏུ་ཟབ་ལ་རྒྱ་ཆེ་བའི་གནས་སྟོན་པའི་ཕྱིར་གསང་བའི་སྙིང་པོ་གཞི་ལམ་འབྲས་བུའི་དེ་ཁོ་ན་ཉིད་རྣམ་པར་ངེས་པའོ། ། གསུམ་པ་འབྲས་བུ་མཆོག་ཏུ་བསྟན་པ་ནི། དེ་ཉིད་ལས་ཐམས་ཅད་མ་ལུས་པར་འཕྲོས་ཏེ་ཆོས་ཀྱི་འཁོར་ལོ་བསྐོར་བ་དེ་དག་གི་འབྲས་བུའི་མཆོག་རྩ་བའི་རྒྱུད་ཞིང་ཁམས་གསང་བའི་སྙིང་པོ་ཡེ་ཤེས་ཀྱི་རང་སྣང་དེ་ཁོ་ན་ཉིད་ངེས་པ་ལས་མཛད་པ་རྫོགས་ནས་དགོངས་པ་ལ་བཞུགས་པས་མཉེས་པ་དང་རྒྱུད་མི་ནུབ་པར་གཏད་པས་འཁོར་གྱིས་ཡོངས་སུ་བཟུང་བའི་ལེའུ་སྟེ་ཉི་ཤུ་གཉིས་པའོ། །

ཤིན་ཏུ་རྟོགས་དཀའ་རྒྱུད་དོན་རྡོ་རྗེའི་ཚིག ། ཀུན་མཁྱེན་བླ་མའི་སྙན་རྒྱུད་མན་ངག་བཞིན། གསལ་བར་བསྟན་ལ་ནོངས་པ་ཅི་མཆིས་པ། དབྱིངས་ཕྱུག་མཁའ་འགྲོས་བཟོད་པ་བཞེས་པར་མཛོད། ཅེས་རྒྱུད་ཀྱི་རྒྱལ་པོ་སྒྱུ་འཕྲུལ་དྲྭ་བ་རྩ་བའི་རྒྱུད་ཀྱི་མཆན་འགྲེལ་འདི་ནི་ཀུན་མཁྱེན་ཆོས་ཀྱི་རྒྱལ་པོ་རྒྱལ་བ་ཀླང་ཆེན་པའི་འགྲེལ་པ་ཇི་ལྟ་བ་བཞིན་གྲུབ་པ་བརྙེས་པའི་སློབ་དཔོན་ཨོ་རྒྱན་བསྟན་འཛིན་ནོར་བུའི་ཐུགས་ཀྱི་ཆ་ཤས་ལས་སྐྱེས་པ་སྤྲང་བན་གཞན་ཕན་སྣང་བས་མཁས་པའི་འབྱུང་གནས་གྲུབ་པའི་གདན་ས་རྫོགས་ཆེན་ཤྲཱི་སིང་གི་ཆོས་སྡེར་སྦྱར་བས་འོད་གསལ་སྙིང་པོའི་བསྟན་པ་ལ་བྱ་བ་བྱེད་ནུས་པར་ཤོག་ཅིག། ། །ཨོཾ་སྭ་སྟི། རང་སྣང་མི་འགྱུར་འོག་མིན་ཆེན་པོ་རུ། ། སྣ་ཚོགས་ཞི་དང་ཁྲོ་བོའི་རོལ་གར་གྱིས། ། ནམ་མཁའི་མཐའ་ཀླས་འགྲོ་བ་སྒྲོལ་བའི་ཕྱིར། ། གསང་ཆེན་བླ་མེད་ཆོས་ཀྱི་འཁོར་ལོ་བསྐོར། ། རྒྱུ་དང་ཐེག་པའི་རིམ་པ་གྲངས་མང་པོ། ། ཀུན་གྱི་མཐར་ཐུག་འོད་གསལ་རྫོགས་པ་ཆེའི། ། གཞི་དང་ལམ་དང་མཐར་ཕྱིན་འབྲས་བུའི་དོན། ། གཏན་ལ་འབེབས་པ་སྒྱུ་འཕྲུལ་དྲྭ་བའི་རྒྱུད། ། རྣམ་པ་ཀུན་གྱི་མཆོག་ལྡན་སྟོང་པ་ཉིད། ། བདེ་ཆེན་འགྱུར་མེད་ཡེ་ཤེས་ཀྱིས་རོལ་པའི། ། གནས་གསུམ་དཔའ་བོ་མཁའ་འགྲོའི་ཚོགས་རྣམས་ཀྱི། ། ཐུགས་ཀྱི་ཐིག་ལེ་རྒྱུད་རྒྱལ་འདི་ཁོ་ན། ། ཟབ་པའི་དོན་འདུས་ཡང་ཟབ་ཕུལ་དུ་བྱུང༌། ། རྒྱ་ཆེའི་རྒྱུད་ལུང་རྒྱ་ཆེར་གཏན་ལ་འབེབས། ། རིན་འཛིན་དགོངས་རྒྱུད་རིག་སྟོང་གསལ་སྟོན་པའི། ། རྒྱུད་རྒྱལ་འདི་ནི་རྒྱལ་བ་དངོས་དང་འདྲ། ། ཀུན་ཁྱབ་གདོད་མའི་གཞི་ལ་བྱང་ཆུབ་པའི། ། མི་ཡི་ལུས་ལ་སངས་རྒྱས་དགོངས་པ་ཅན། ། ཀློང་ཆེན་ཆོས་ཀྱི་རྒྱལ་པོའི་ལེགས་བཤད་ནི། ། རིན་འཛིན་སྙན་རྒྱུད་གདམས་ངག་ལུགས་སུ་བྱ། ། དེ་ཕྱིར་འདི་ནི་ཀུན་མཁྱེན་བླ་མ་ཡི། ། གཞུང་ལུགས་ཇི་བཞིན་སྙིང་པོ་ཡོངས་བསྡུས་ཤིང༌། ། བློ་མཆོག་ལྡན་པའི་འཇུག་ངོགས་ཟླ་མེད་པ།

། རྒྱུད་དོན་གསལ་བྱེད་འཆར་བའི་སྐྱེས་བུ་བཞིན། ། འདི་ན་ཚིག་རྒྱུད་གྲངས་མེད་སྤེལ་བའི་འཕྲུལ། གསང་ཆེན་རྒྱལ་བའི་མཆོད་སྟོང་འདི་བསྒྲུབས་པས། ། འདོ་གསལ་སྙིང་པོའི་བསྟན་པ་རྒྱས་པ་དང༌། ། འགྲོ་ཀུན་གདོད་མའི་གཞི་རུ་གྲོལ་བར་ཤོག ། ཅེས་པ་འདིའང་འཇིགས་མེད་མདོ་སྔགས་བསྟན་འཛིན་གྱིས་གསང་བའི་སྙིང་བོའི་མཆན་འགྲེལ་སྤར་དུ་སྒྲུབ་པའི་ཚེ། སྤར་བྱང་སྨོན་ཚིག་ཏུ་གཞན་ཕན་སྣང་བས་བྲིས་པ་རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། ། །སརྦ་དཱ་ཀ་ལྱཱ་ཎཾ་བྷ་ཝན་ཏུ། ། PAGE 29PAGE 71 FILENAME Qz-5-1