ཀློང་ཆེན་སྙིང་གི་ཐིག་ལེའི་ཡང་གསང་བླ་མའི་སྒྲུབ་པ་འོད་གསལ་ཐིག་ལེའི་རྒྱ་ཅན་གྱི་སྨིན་བྱེད་ཡེ་ཤེས་མཆོག་སྦྱིན་བཀླགས་ཆོག་ཏུ་བཀོད་པ་ཡེ་ཤེས་གསལ་བའི་མཛེས་རྒྱན་ཞེས་བྱ་བ་བཞུགས་སོ།། ན་མོ་ཛྙཱ་ན་ཀཱ་ཡ་གུ་རུ་སརྦ་ཛྙཱ་ཡེ། 

དྲི་མེད་ཀ་དག་ཀློང་ཆེན་དབྱིངས་ཀྱི་བཅུད། །འོད་གསལ་ལྷུན་གྲུབ་ཟེར་སྣང་རབ་འབྱམས་པས། །རྟག་འཁྱུད་མཁྱེན་བརྩེའི་ནུས་གཏེར་ཡེ་ཤེས་ལྷའི། །སྐུར་འཆར་དཔལ་མགོན་བླ་མ་ལ་བཏུད་ནས། །གང་གི་ཐུགས་ཀྱི་ཐིག་ལེའི་སྲོག །ཐུན་མིན་གསང་བ་ཟབ་མོའི་ལམ། །འཇུག་སྒོ་སྨིན་བྱེད་ཡེ་ཤེས་ཆེའི། །མཆོག་སྦྱིན་སྐལ་བཟང་དཔྱྀད་དུ་དབྱེ། །དེ་ཡང་རིག་པ་རང་ཤར་ལས། །རྡོ་རྗེའི་དོན་ལྡན་སློབ་དཔོན་ནི། །ངང་རྒྱུད་བཟང་ཤིང་སློབ་ལ་མཁས། །དབང་ཐོབ་གསང་སྔགས་དོན་ལ་སྦྱོར། །ཕྱི་ནང་བྱ་བ་ཐམས་ཅད་ཤེས། །ཡི་དམ་ལྷ་དང་འདུ་འབྲལ་མེད། །ཏིང་ངེ་འཛིན་ལས་ཡེངས་པ་མེད། །རྫོགས་ཆེན་མན་ངག་དོན་ལྡན་པའི། །གསང་སྔགས་གསང་བའི་རྒྱུད་ལ་མཁས། །ཕྱི་ནང་སྒྲུབ་པ་ཐམས་ཅད་བྱེད། །ལྟ་བའི་དོན་ལས་མི་འདའ་ཞིང༌། །ཕྱི་ནང་གསང་བའི་བྱ་བ་བཏང༌། །ཡོན་ཏན་ནོར་བུ་རིན་ཆེན་ལྟར། །ཟད་མེད་གཏེར་ལ་སྤྱོད་པའོ། །ཞེས་གསུངས་པའི་ཆོས་ཚུལ་ཐམས་ཅད་ཡོངས་སུ་རྫོགས་ཤིང་ཐེག་པའི་རྒྱལ་པོ་འདི་ཉིད་ཀྱི་དགོངས་པ་ཀློང་དུ་གྱུར་པའི་རྡོ་རྗེ་སློབ་དཔོན་གྱིས། རྒྱུད་རང་ཤར་ལས། དད་པའི་སྟོབས་དང་བརྩོན་འགྲུས་ཆེ། །ཤེས་རབ་ཆེ་ཞིང་འཛིན་ཆགས་མེད། །ཕུ་དུད་ཆེ་ཞིང་གསང་སྔགས་སྤྱོད། །རྟོག་མེད་སེམས་ལ་གཡེང་བ་མེད། །དམ་ཚིག་ལྡན་ཞིང་སྒྲུབ་ལ་བརྩོན། །སློབ་དཔོན་ཇི་སྐད་གསུངས་བཞིན་བྱེད། །ཅེས་པའི་སྣོད་དང་ལྡན་པའི་སྐལ་བཟང་གི་སློབ་མའི་རྒྱུད་དུ་རིག་སྟོང་རྫོགས་པ་ཆེན་པོའི་ཡེ་ཤེས་སྐད་ཅིག་ལ་སད་ཅིང་བྱིན་རླབས་འཕོ་བའི་ཕྱིར་ཐུན་མོང་དུ་མ་གྱུར་པའི་སྨིན་བྱེད་རིག་པའི་རྩལ་དབང་ཟབ་མོ་འབོག་པར་འདོད་པས། རྫོགས་པ་རང་བྱུང་ལས། གྲོང་དང་གྲོང་ཁྱེར་ཟད་མཐའ་དང༌། །ནགས་སམ་རི་བྲག་ལུང་སྟོང་དུ། །རྣལ་འབྱོར་དབང་གི་དོན་ལ་འཇུག །ཅེས་པ་ལྟ་བུའི་རུང་བའི་གནས་སུ་ཡར་མར་གྱི་དཔའ་བོ་མཁའ་འགྲོ་འདུ་བའི་དུས་ཀྱི་ཚེས་བཅུའམ། ཁྱད་པར་དུའང་ཀུན་མཁྱེན་བླ་མ་ཡབ་སྲས་གདོད་མའི་ཐིག་ལེར་མངོན་པར་བྱང་ཆུབ་པའི་དུས་ལ་སོགས་པར་མདུན་སྟེགས་སུ་འོད་ལྔའི་ཐིག་ལེ་རིགས་ལྔའི་ཁ་དོག་གི་ལྟེ་བས་མཛེས་པའི་དཀྱིལ་འཁོར་རྡུལ་ཚོན་ནམ།

རས་བྲིས་བཀྲམ་པའི་སྟེང་དུ་རིན་པོ་ཆེའི་བུམ་པ་དྲི་བཟང་འོ་ཆབ་སོ་ལྔའི་རྫས་ལྡན་གྱི་ཆུས་བཀང་བ། མདུན་དུ་ཀུན་མཁྱེན་བླ་མའི་སྣང་བརྙན། གཡས་སུ་མྱོང་གྲོལ་གྱི་རིལ་བུས་བྲན་པའི་བདུད་རྩིས་བཀང་བའི་གསང་ཐོད་དར་དམར་གྱི་ཁེབས་ལྡན། གཡོན་དུ་རིག་ཙཀ །རྒྱབ་ཏུ་རྡོ་རྗེ་སེམས་དཔའི་མེ་ལོང༌། ཉེ་ལོག་ཅི་བདེ་བར་རིག་འཛིན་སྲོག་འཁོར་དཔལ་གྱི་གདུ་བུ་དར་དམར་པོའི་ན་བཟའ་ཅན། བརྟུལ་ཞུགས་སྤྱོད་པའི་ཕྱག་རྒྱ་དངོས་སམ་ཙཀླི། སྙིང་ཐིག་གི་གླེགས་བམ་བཅས་བཀོད་མཛེས་སུ་བཀྲམ་པའི་མཐའ་བསྐོར་དུ་མཆོད་པ། ཚོགས་ཀྱི་ཡོ་བྱད། སྲུང་མ་དང༌། ཆད་བརྟན་གྱི་གཏོར་མ་སོགས་འོག་ཏུ་ཉེར་མཁོའི་ཡོ་བྱད་རིགས་ཚོགས་པར་བྱས་ལ། ལྟ་དགོངས་ཀྱི་གདིང་དང་ལྡན་པས་ཕྱི་སྤྲོས་མེད་ཨ་ཏི་ཡོ་ག་སྣང་སྲིད་གཞིར་བཞེངས་མ་བསྐྱེད་ཡེ་རྫོགས་ཀྱི་བསྐྱེད་རིམ་བདག་མདུན་དབྱེར་མེད་ཀྱི་དགོངས་པ་ལྷོངས་སུ་གྱུར་པས་དབྱིངས་ཀྱི་ཡེ་གདངས་ཕྱིར་གསལ་འོད་ལྔའི་ཕྱག་རྒྱ་ཕྱི་ནང་གསང་བའི་དབང་རྫས་སུ་འཆར་བའི་རང་བཞིན་དུ་ཤེས་པའམ། མིན་ཀྱང་ཛབ྄་ཁང་ཕྱེ་སྟེ་བསྒྲུབས་ཤིང༌། བུམ་བསྐྱེད་ནི། བུམ་པ་རང་བྱུང་གི་གཞལ་ཡས་ཁང་དུ་རིག་འཛིན་བླ་མའི་ལྷ་ཚོགས་རྣམས་དྭངས་བའི་མཚོ་ལ་བཟའ་སྐར་བཞིན་བཞུགས་པའི་སྐུ་ལས་བྱིན་རླབས་བདུད་རྩིའི་རྒྱུན་བབ་པས་བུམ་པ་གང་བར་ བསམ་ལ་རྩ་སྔགས་དང་དབྱངས་གསལ་གྱིས་བཟླས་པ་ཅུང་ཟད་ཀྱི་མཐར། ཨོཾ་ཨཱཿཧཱུྃ་ གིས་འོད་ཞུ་བྱ། ལས་བུམ་དུ་ཁྲོ་བོ་རྟ་མགྲིན་དམར་པོ་གཡས་དབྱུག་ཐོ་དང་གཡོན་མེའི་ཞགས་པ་ཐོགས་པ་གསལ་བར་ བསམ་ལ། ཨོཾ་བཛྲ་ཀྲོ་དྷ་ཧ་ཡ་གྲཱྀ་ཝ་ཧུ་ལུ་ཧུ་ལུ་ཧཱུྃ་ཕཊ྄༔ ཅེས་ཅི་ནུས་བཟླས་མཐར། ཧཱུྃ་ཞེས་བརྗོད་པས་ལས་ཀྱི་ཁྲོ་བོ་དབང་གི་བྱ་བ་མ་གྲུབ་བར་བཞུགས་པར་ བསམ། སྤྲོ་ན་མཆོད་ཕྲེང་རྒྱས་བསྡུས་འོས་བསྟུན་ནམ། མཆོད་བསྟོད་མདོར་བསྡུས་སྔོན་དུ་འགྲོ་བས། ཆོས་སྲུང་གི་གཏོར་བསྔོ། ཚོགས་མཆོད་བསོད་ནམས་སྤྲིན་གྱི་རོལ་མོ་ལྟར་ལྷག་མའི་བར་གྲུབ་པའི་རྗེས་བདག་འཇུག་བྱས་པའི།

རིག་པའི་མེ་ཏོག་དོར་ཏེ་གནང་བ་ནོད་ལ། རིམ་པ་དབང་གི་ཆོ་ག་དངོས་ལ་ཐོག་མར་སློབ་མ་རྣམས་ལ་ཕྱི་རོལ་དུ་ཁྲུས་བྱ། བགེགས་བསྐྲད། སྲུང་འཁོར་བཅས་སྤྱི་ལྟར་བྱས་ལ། འོ་ནམ་མཁའི་མཐའ་དང་མཉམ་པའི་ལུས་ཅན་ཐམས་ཅད་རྣམ་མཁྱེན་བླ་ན་མེད་པ་འཕོ་ཆེན་འཇའ་ལུས་རྡོ་རྗེའི་ཡེ་ཤེས་ཀྱི་སྐུ་ཅན་རིག་འཛིན་བླ་མ་ཀུན་མཁྱེན་ཆོས་ཀྱི་རྒྱལ་པོའི་གོ་འཕང་མཆོག་སྐུ་ཚེ་འདི་ཉིད་ཀྱི་སྟེང་དུ་ཐོབ་པར་བྱ། དེའི་ཆེད་དུ་མྱུར་ལམ་རྨད་བྱུང་རང་བཞིན་རྫོགས་པ་ཆེན་པོའི་ལམ་དང་རྗེས་སུ་འབྲེལ་བའི་སྨིན་བྱེད་གསན་ཏེ་ཟབ་ལམ་རྡོ་རྗེའི་རྣལ་འབྱོར་ལ་གནད་དུ་བསྣུན་པར་བགྱི་སྙམ་པའི་བྱང་ཆུབ་མཆོག་ཏུ་ཐུགས་བསྐྱེད་པ་གསལ་བཏབ་སྟེ་གསན་འཚལ། དེ་ལ་གང་གསན་བྱའི་ཆོས་ནི། ཕྱོགས་བཅུ་དུས་བཞིའི་རྒྱལ་བ་ཐམས་ཅད་ཀྱི་ཡེ་ཤེས་གཅིག་ཏུ་འདུས་པའི་བདག་ཉིད་ཚུ་རོལ་གདུལ་བྱའི་སྣང་ཆར་མཆོག་བརྙེས་རྡོ་རྗེ་འཛིན་པའི་མཚན་དཔེའི་འཕྲུལ་དུ་འཆར་བའི་དཔལ་མགོན་བླ་མ་རྣམས་ནི་ངེས་པའི་དོན་དུ་དེ་བཞིན་གཤེགས་པ་ཐམས་ཅད་ཀྱི་གསང་བ་བསམ་མི་ཁྱབ་པའི་བདག་ཉིད་ལ་མངའ་དབང་བསྒྱུར་བའི་སངས་རྒྱས་ཀུན་གྱི་སྤྱི་མེས་གང༌། བདག་སོགས་སྙིགས་མའི་གདུལ་བྱ་དམུ་རྒོད་སྐལ་བ་དམན་པ་རྗེས་སུ་འཛིན་པ་ལ་ཕྱོགས་བཅུའི་རྣམ་འདྲེན་ཀུན་ལས་ཀྱང་ལྷག་པའི་བཀའ་དྲིན་དང་ཐུགས་རྗེའི་ཁྱད་པར་ཤིན་ཏུའང་ཆེ་ཞིང༌། དེ་ལྟ་བུའི་བླ་མ་ནི་དགོངས་བརྒྱུད་བྱིན་རླབས་ཀུན་གྱི་འབྱུང་གནས་མཆོག་ཐུན་དངོས་གྲུབ་རྒྱ་མཚོའི་དེད་དཔོན། དོན་གཉིས་ཕྲིན་ལས་ཟབ་མོའི་བྱེད་པོ། ཕྱོགས་དུས་སངས་རྒྱས་ཀུན་གྱི་རྒྱལ་ཚབ། ལུང་རྟོགས་དམ་པའི་ཆོས་ཀྱི་མཛོད་ཆེན། འཕགས་ཚོགས་འདུས་པ་ཡོངས་ཀྱི་གཙུག་རྒྱན། སྲིད་ཞིའི་ལེགས་ཚོགས་ཀུན་སྩོལ་ནོར་བུ། ཡང་དག་ཐར་པའི་དེད་དཔོན་གཅིག་པུ། ཀུན་འབྱུང་སྲིད་པའི་མུན་སེལ་སྒྲོན་མེ། རྨད་བྱུང་མཁྱེན་བརྩེ་ནུས་པའི་བདག་ཉིད་དུ་ཤེས་པས་དེ་ཉིད་བསྙེན་ཅིང་དད་པས་བཀུར་བསྟི་བྱ་བ་ནི་མདོ་སྔགས་ཀྱི་ཆོས་ཐམས་ཅད་ཀྱི་གཞི་མ་མེད་དུ་མི་རུང་བ་སྟེ།

ལྷག་པར་རྡོ་རྗེ་ཐེག་པའི་སྐབས་སུ་བླ་མ་ཉིད་དཀྱིལ་འཁོར་ཀུན་གྱི་ཁྱབ་བདག་ཏུ་ངེས་པ་རྙེད་པས་དད་མོས་རྩེ་གཅིག་པའི་སྒོ་གསུམ་གྱི་དངོས་པོ་ཀུན་གྱིས་མཆོད་ཅིང་རྣལ་འབྱོར་དུ་བྱ་བ་ནི་ཐུན་མོང་མ་ཡིན་པའི་བསྐྱེད་རྫོགས་ཟུང་འཇུག་ཀུན་གྱི་ཉིང་ཁུ། ལམ་རང་རྐྱ་ཐུབ་པ་ཞིག་ཡིན་པའི་ཚུལ་ཡང་འཁོར་ལོ་བདེ་བའི་རྒྱུད་ལས། དེ་ཕྱིར་ཆོས་ཀུན་རྩ་བར་ནི། །བླ་མ་རྡོ་རྗེ་འཛིན་པར་བཤད། །བླ་མ་དག་ལས་མ་བྱུང་བའི། །དངོས་གྲུབ་རྙེད་པར་འགྱུར་མི་སྲིད། །བླ་མ་ཉིད་ལས་མ་བྱུང་བའི། །སངས་རྒྱས་ཞེས་བྱ་འབྱུང་མི་སྲིད། །སྲིད་པའི་ཁ་ལོ་གྱེན་དུ་ནི། །བླ་མ་མཚན་ཉིད་ལྡན་པས་བསྒྱུར། །ཞེས་དང༌། ཡེ་ཤེས་མངོན་ཕྱུང་ལས། ས་དང་ལམ་གྱི་རིམ་པ་རྣམས། །བླ་མར་མོས་གུས་ལོ་ཟླས་འགྲུབ། །བླ་མའི་སྣང་བ་མ་བྲལ་ན། །སངས་རྒྱས་རྣམས་དང་འབྲལ་མེད་གནས། །ཞེས་སོགས་མདོ་རྒྱུད་ཐམས་ཅད་ནས་མགྲིན་གཅིག་ཏུ་བསྔགས་ཤིང༌། དེ་ལྟ་བུའི་བླ་མ་སྒྲུབ་པའི་ཐབས་ཚུལ་རྒྱུད་ལུང་མན་ངག་གི་དགོངས་དོན་མཐའ་ཡས་པ་ཞིག་གསར་རྙིང་མཁས་གྲུབ་རྒྱ་མཚོས་སོ་སོར་བཀྲལ་ཏེ་བསྟན་པ་ལས། སྐབས་འདིར་བསྒྲུབ་བྱའི་ཡུལ་རྨད་དུ་བྱུང་བ་སྣང་བཞི་མཐར་སོན་པའི་ཟག་མེད་འཇའ་ལུས་རྡོ་རྗེའི་སྐུ་མངོན་སུམ་བརྙེས་པའི་ཐེག་མཆོག་རྫོགས་པ་ཆེན་པོའི་ཤིང་རྟ་རྣམ་གསུམ་གྱི་ཁྱུ་མཆོག་པཎ་གྲུབ་ལྔ་བརྒྱའི་གཙུག་རྒྱན་བི་མ་ལ་མི་ཏྲ་དང༌། གང་གི་སྒྱུ་འཕྲུལ་ཀུན་མཁྱེན་བླ་མ་ཟུང་དུ་འཇུག་པ་ཉིད་བླ་མ་རིག་འཛིན་བདེ་གཤེགས་འདུས་པའི་སྤྱི་གཟུགས་ཀུན་གྱི་ཁྱབ་བདག་ཉིད། སྒྲུབ་བྱེད་ཀྱི་ཐབས་ཁྱད་པར་ཅན་གསང་ཆེན་སྔ་འགྱུར་ནང་རྒྱུད་ཡོ་ག་གསུམ་གྱི་བཀའ་སྲོལ་ལ་བཀའ་གཏེར་གྱི་བབ་སོ་ཆེན་པོ་གཉིས་སུ་བཞུགས་པའི་ཕྱི་མ། དེ་ལའང་ཕྱི་ས་གཏེར། ནང་དགོངས་གཏེར། གསང་བ་དག་སྣང་གི་བྱེ་བྲག་གསུམ་དུ་བཞུགས་པའི་ཡ་གྱལ་ཟབ་མོ་དགོངས་པའི་གཏེར་གྱི་གསང་མཛོད་མཆོག་ལས་བྱོན་པ་སྟེ།

དེ་ལ་ཀུན་མཁྱེན་རྒྱལ་བའི་དབང་པོ་དྲི་མེད་འོད་ཟེར་ནི་ཀུན་བཟང་གདོད་མའི་སངས་རྒྱས་ཀྱི་ཞལ་སྐྱིན་དུ་ཁམས་དྲུག་ལྡན་གྱི་རྡོ་རྗེའི་གྲོང་ཁྱེར་ཆེན་པོའི་མི་ཡི་བརྫུ་ལ་ཞུགས་ཏེ་གངས་རིའི་ལྗོངས་འདིར་འོད་གསལ་རྫོགས་པ་ཆེན་པོའི་བསྟན་པ་གཞིར་བཞེངས་སུ་བསླངས་བ་ལ་འཕགས་བོད་གཉིས་ཀའི་ཆར་འགྲན་པའི་ཟླ་ཐམས་ཅད་དང་བྲལ་བའི་རྣམ་ཐར་བསམ་མི་ཁྱབ་པའི་བདག་ཉིད་ཆེན་པོ་རུ་ཀུན་ཏུ་བཟང་པོ་ཉིད་ཀྱིས་རྡོ་རྗེའི་ལུང་གིས་བསྔགས་པ་སྟེ་སྒྲ་ཐལ་འགྱུར་རྩ་བའི་རྒྱུད་ལས། དེ་ནས་བློ་གྲོས་མཆོག་གིས་འཛིན། །ཞེས་དང༌། དེ་འོག་སྒྲ་མཁས་དཔལ་འཛིན་ནོ། །ཞེས་མཚན་གྱི་རྣམ་གྲངས་གསལ་བར་བསྟན་པ་བཞིན་ཤེས་བྱའི་གནས་ཐམས་ཅད་ལ་མཁྱེན་དཔྱོད་ཀྱི་རྩལ་རྫོགས་ཤིང༌། འཁོར་འདས་གཞིར་ཟད་ཀྱི་དགོངས་པ་སྐུ་ཚེ་འདི་ཉིད་ཀྱི་སྟེང་དུ་མངོན་སུམ་གྱུར་པའི་ཚུལ་བསྟན་ཏེ། རྒྱུད་ཀྱི་སྙིང་པོ། མན་ངག་གི་བསྟན་དོན། དགོངས་པའི་སྲོག་བཅུད་མཐའ་ཡས་པ་སྟོན་མཆོག་དེ་བཞིན་གཤེགས་པའི་གསུང་གི་གསང་བ་དང་གཉིས་སུ་མེད་པའི་ལེགས་བཤད་རྒྱུ་འབྲས་བསྟན་པ་ཡོངས་རྫོགས་ཀྱི་ཟབ་གནད་འགལ་མེད་གཅིག་ཏུ་དྲིལ་བ་ཟབ་ཅིང་རྒྱ་ཆེ་བ་ལུང་རྟོགས་བསྟན་པའི་བཙས་སུ་བཞག་སྟེ། དོན་གཉིས་མཐར་སོན་པའི་མཛད་པ་ལ་ཛམ་གླིང་མཛེས་པའི་རྒྱན་དྲུག །མཆོག་གཉིས། དགའ་རབ་རྡོ་རྗེ་སོགས་གཅིག་ཏུ་འདུས་པའི་རྣམ་ཐར་དང་ཁྱད་པར་རྡུལ་ཙམ་མ་དམིགས་པའི་དོན་ལྡན་གྱི་སྙན་པས་འཇིག་རྟེན་གསུམ་ན་མཛེས་ཏེ། མ་འོངས་པ་བདེ་གཤེགས་རི་རབ་མར་མེའི་རྒྱལ་མཚན་དུ་མངོན་པར་འཚང་རྒྱ་བར་གསུངས་པ་གང༌། ཐུགས་རྗེ་དང་བཀའ་དྲིན་ལ་ཚད་གཟུང་མེད་པས་ཕྱི་མའི་དུས་སུ་ཡང་མཁས་གྲུབ་པདྨ་ལེགས་གྲུབ། ལྷ་བཙུན་འཁྲུལ་ཞིག་ཆེན་པོ། གཏེར་ཆེན་རཏྣ་གླིང་པ། ཨོ་རྒྱན་གཏེར་བདག་གླིང་པ་སོགས་གསང་ཆེན་སྔ་འགྱུར་བའི་མཁས་གྲུབ་ཕལ་མོ་ཆེ་ཐམས་ཅད་ཡེ་ཤེས་ཀྱི་སྐུས་རྗེས་སུ་བཟུང་བའི་རྐྱེན་གྱིས་རང་སྣང་རིས་མེད་ཀྱི་དགོངས་པ་གདེང་དུ་གྱུར་ཏེ་ཐེག་མཆོག་གསལ་བའི་ཉིན་བྱེད་ཤ་སྟག་ཏུ་བྱོན་པས་བྱིན་རླབས་ལྷག་པར་མྱུར་ཞིང༌།

ཁྱད་པར་དུ་ཡང་རྩོད་པའི་དུས་ཀྱི་རྙོགས་པས་འོད་གསལ་སྙིང་པོའི་བསྟན་པ་ཉམས་སུ་དམས་པའི་ཚེ་ཀུན་མཁྱེན་ངག་གི་དབང་པོ་ཉིད་སླར་ཡང་རིག་འཛིན་གྲུབ་པ་རྒྱ་མཚོའི་འཁོར་ལོས་བསྒྱུར་བ་རང་བྱུང་རྡོ་རྗེ་འཇིགས་བྲལ་གླིང་པའི་ཡེ་ཤེས་སྒྱུ་མའི་ཟློས་གར་དུ་རྩེན་ཏེ་དབང་ཆེན་རྟ་མཆོག་རོལ་པའི་ཕོ་བྲང་དུ་དུར་ཁྲོད་ཆེན་པོ་བསིལ་བ་ཚལ་དང་མཉམ་པའི་མཆིམས་ཕུ་ནགས་ཀྱི་སྨན་ལྗོངས་སུ་ཉང་གི་མེ་ཏོག་ཕུག་པར་སྙིང་པོའི་སྒྲུབ་པའི་སྲོག་མཁར་བཙུགས་པའི་ཚེ་ཡེ་ཤེས་ཀྱི་སྐུ་དང་ལན་གསུམ་དུ་མཇལ་ཞིང་གསང་བ་གསུམ་གྱི་བྱིན་རླབས་ཡོངས་སུ་རྫོགས་པས་སྤར་བཏབ་པ་བཞིན་ཐོབ་སྟེ་ཐུགས་ཡིད་དབྱེར་མེད་དུ་འདྲེས་པའི་ཚུལ་གྱིས་བརྒྱུད་གསུམ་ཆིག་རྫོགས་སུ་ཐོབ་སྟེ་ཀློང་ཆེན་ནམ་མཁའི་རྣལ་འབྱོར་ཞེས་བླ་མེད་བསྟན་པ་རྒྱ་མཚོའི་མངའ་བདག་ཏུ་མངའ་གསོལ་ཞིང་ཡེ་ཤེས་ཀྱི་མཁའ་འགྲོས་མཆོད་རྟེན་བྱ་རུང་ཁ་ཤོར་གྱི་གམ་དུ་ཀློང་བྱང་བརྡ་རིས་མངོན་དུ་སྤྲད་པའི་རྐྱེན་ལས་རང་བྱུང་འོད་གསལ་ཀློང་ལྔ་དབྱིངས་ཀྱི་སྒྲོམ་བུར་རིག་པ་ཡེ་ཤེས་ཀྱི་སྣང་ཆ་ཟུང་འཇུག་མཁའ་འགྲོའི་གསང་མཛོད་ཟབ་གཏེར་ནམ་མཁའ་མཛོད་ལ་དབང་ཐོབ་པའི་སྔོན་མེད་གསང་བའི་ཆོས་སྡེ་ཚད་མ་བཞི་ལྡན་ཁྱད་པར་གསུམ་གྱིས་མཛེས་པའི་ཀློང་ཆེན་སྙིང་གི་ཐིག་ལེའི་མཚན་གྱིས་བརྗིད་པ་ཆོས་སྡེ་ཆེན་པོ་ལ། གཞི་མ་ཧཱ་ཡོ་ག་དང་འབྲེལ་བའི་བསྐྱེད་རིམ་ལའང་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་རྣལ་འབྱོར་དང་མཐུན་པའི་སྒྲུབ་སྐོར་དུ་མ་བཞུགས་པའི་ནང་གསེས་ཕྱི་ནང་གསང་བ་ཡང་གསང་གི་སྒྲུབ་པའི་ཐབས་ཚུལ་བཞི་ལས་འདི་ནི་ཀུན་གྱི་ཡང་ཟབ་མཆོག་ཏུ་གསང་བ་ཟབ་མོའི་ཉིང་ཁུ་འོད་གསལ་ཐིག་ལེའི་རྒྱ་རྟགས་ཀྱིས་སྤྲས་པ་འདི་ཉིད་དགོངས་པའི་ཀློང་ནས་བརྡོལ་བ་སྟེ་རྩ་བའི་གཞུང་ལས། ཨེ་མ༔ ཤིན་ཏུ་ཡང་ཟབ་དགོངས་པའི་གཏེར༔ ཡང་གསང་ཐིག་ལེའི་རྒྱ་རྟགས་ཅན༔

གདོད་མའི་མགོན་པོ་ཀློང་ཆེན་པ༔ དཔལ་གྱི་བསམ་ཡས་མཆིམས་ཕུ་རུ༔ ཁོ་བོའི་སྙིང་གའི་དབུས་སུ་སྦས༔ ལོ་ལྔའི་བར་དུ་གསང་རྒྱ་བྱས༔ ད་ལྟ་དུས་ངན་སྙིགས་མའི་ཚེ༔ ཟབ་རྒྱ་སྤེལ་བའི་སྣོད་དཀོན་ཡང་༔ གདུག་པ་ཞེ་སྡང་སྦྲུལ་གྱི་ལོར༔ ལྭ་བ་དཀར་པོའི་ལྡིང་གུར་ནང་༔ ཡེ་ཤེས་དབྱིངས་ཀྱི་མཁའ་འགྲོ་མས༔ འདི་ནས་ལོ་གསུམ་འདས་པ་ན༔ ཐུགས་ཀྱི་སྲས་མཆོག་གསུམ་ཡང་འབྱུང་༔ བཛྲའི་མིང་ཅན་སྙིང་སྟོབས་ཆེ༔ ཛྙཱ་ནའི་མིང་ཅན་གྲུབ་པའི་གཙོ༔ རིགས་ལྔའི་མིང་འཛིན་སྙན་ངག་མཁན༔ དེ་དག་རྣམས་ལ་ཆོས་སྒོ་འབྱེད༔ ཅེས་གསུངས་པ་ལྟར་བླ་སྒྲུབ་རྩ་བའི་ལས་བྱང་ཙམ་གཏན་ལ་ཕབ་ནས་བརྒྱུད་འཛིན་ཐུགས་སྲས་རྣམས་ལ་མནོག་ཆོས་སུ་བསྩལ་ཡང་༔ སྨིན་བྱེད་སོགས་དགོས་པ་མཆོག་ལྡན་གྱིས་སླར་ཐུགས་གཏེར་དུ་རྒྱས་བཏབ་པ་ཉིད་ཀུན་མཁྱེན་བླ་མ་ཉིད་ཀྱིས་དེ་མ་ཐག་པའི་ཡང་སྲིད་ངོ་མཚར་སྤྲུལ་པའི་ཟློས་གར་རྣམ་གཉིས་ཀྱི་ཡ་གྱལ་གཏེར་འབྱིན་མཁས་གྲུབ་རྒྱ་མཚོའི་སྤྱི་རྗེ་གངས་ཅན་བསྟན་པ་རྒྱ་མཚོའི་མངའ་བདག་འཇམ་དབྱངས་མཁྱེན་བརྩེའི་དབང་པོའམ་འཇིགས་མེད་མཁྱེན་བརྩེའི་ཟློས་གར་འོད་གསལ་སྤྲུལ་པའི་རྡོ་རྗེ་ཉིད་དགུང་གྲངས་ཉེར་གཅིག་ཏུ་སོན་པ་ས་ཟླ་ཉིས་བརྩེགས་ཀྱི་ཕྱི་མའི་ཚེས་བཅོ་ལྔ་སྐོར་གངས་རི་ཐོད་དཀར་འོད་ཟེར་སྤྲིན་གྱི་སྐྱེད་མོས་ཚལ་དུ་གནས་འབྲེལ་མཛད་པའི་སྐབས་དག་པའི་སྣང་ཆར་ཀུན་མཁྱེན་བསམ་ཡས་པ་ཆེན་པོའི་ཡེ་ཤེས་ཀྱི་སྐུ་མངོན་སུམ་དུ་བསྟན་ཏེ་ཕྱག་དབུ་ལ་བཀོད་དེ་བུ་ཞེས་དགྱེས་པའི་གསུང་གི་དབུགས་དབྱུང་བསྩལ་བའི་བྱིན་རླབས་ཀྱི་རྐྱེན་ཟབ་མོ་འདི་ཉིད་ཀྱི་སྨིན་བྱེད་དང་མྱོང་གྲོལ་རིལ་བུའི་སྒྲུབ་ཐབས་སོགས་གཏན་ལ་ཕབ་ཅིང་སྐལ་ལྡན་མཐའ་ཡས་པར་སྨིན་གྲོལ་གྱི་ཕྲིན་ལས་བསམ་མི་ཁྱབ་པས་རང་བྱུང་གདོད་མའི་རྒྱལ་སར་འགོད་པར་མཛད་པའི་ཟབ་ཆོས་བྱིན་རླབས་ཀྱི་སྤྲིན་ཕུང་དགོངས་པའི་ཀློང་ནས་རང་བརྡོལ་དུ་ཕྱུངས་ཏེ་བླ་ན་མེད་པ་དང་ལྡན་པའི་སྨིན་བྱེད་དབང་གི་རིམ་པ་བགྱིད་པ་ཡིན་པས་ཐོག་མར་དབང་བསྐུར་ཞུ་བའི་ཡོན་དུ་མཎྜལ་ཞིག་ཕུལ་མཛོད།

ཅེས་མཚམས་སྦྱར་ཏེ་ཚོམ་བུ་སོ་བདུན་མའམ་སྤྲོ་ན་སྐུ་གསུམ་གྱི་མཎྜལ་རྒྱས་བསྡུས་ཅི་རིགས་འབུལ། དེ་ནས་བླ་མ་ཉིད་ཀུན་མཁྱེན་ཆོས་ཀྱི་རྒྱལ་པོ་དངོས་ཡིན་སྙམ་པའི་མོས་གུས་བླ་ལྷག་ཏུ་བསྐྱེད་པ་དང་ཐལ་མོ་མེ་ཏོག་དང་བཅས་གསོལ་བ་འདེབས་པ་འདིའི་རྗེས་ཟློས་མཛོད། སངས་རྒྱས་ཀུན་གྱི་ཡེ་ཤེས་སྐུ། །རྡོ་རྗེའི་སློབ་དཔོན་བདག་ལ་དགོངས། །རིག་འཛིན་བླ་མའི་དཀྱིལ་འཁོར་དུ། །འཇུག་ཅིང་སྨིན་པའི་བཀའ་དྲིན་སྩོལ། །ལན་གསུམ། དེ་ནས་སྔོན་འགྲོ་འཇུག་པའི་ཆོས་ལ་དང་པོ་སྐྱབས་འགྲོ་ནི། མདུན་གྱི་ནམ་མཁར་ཀུན་མཁྱེན་ཆོས་ཀྱི་རྒྱལ་པོ་ཞི་འཛུམ་མཚན་དཔེའི་གཟི་བྱིན་ཕུན་སུམ་ཚོགས་པར་བཞུགས་པ་ལ་ཕྱོགས་དུས་ཀྱི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་སད་པའི་སྤྱན་སྔར་བདག་གཞན་སེམས་ཅན་ཐམས་ཅད་སྒོ་གསུམ་འཇུག་པ་གཅིག་པས་རང་རིག་མཆོག་གསུམ་འདུས་པ་བླ་མའི་ཞལ་སྐྱིན་མངོན་སུམ་རང་ངོ་ཤེས་པའི་ཕྱིར་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་ནི་ཀུན་རྫོབ་དང༌། རང་སེམས་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་ཟུང་འཇུག་སྤྲུལ་པའི་སྐུ་སྟེ་སྐུ་གསུམ་རང་ཆས་སུ་བཞུགས་པར་ཤེས་པ་དོན་དམ་པའི་སྐྱབས་འགྲོ་སྟེ་ཕྱི་ནང་གཉིས་ཟུང་དུ་འཇུག་པའི་བློས་རྗེས་ཟློས། ཧཱུྃ༔ ངོ་བོ་རང་བཞིན་ཐུགས་རྗེའི་རྩལ་

སོགས་ལས་བྱང་ལྟར་ལན་གསུམ། གཉིས་པ་སེམས་བསྐྱེད་ནི། མཁའ་ཁྱབ་སེམས་ཅན་ཐམས་ཅད་དོན་དམ་གདོད་མའི་ཀློང་དུ་མངོན་སངས་རྒྱས་ཀྱང་དེ་ལྟར་མ་རྟོགས་པས་ཀུན་རྫོབ་གློ་བུར་འཁྲུལ་པའི་འགྲོ་བ་ཐམས་ཅད་རིག་པ་འོད་གསལ་བདེ་གཤེགས་སྙིང་པོའི་རང་བཞིན་སྟོང་ཉིད་སྙིང་རྗེ་དབྱེར་མེད་པའི་ངང་དུ་ངལ་འཚོ་བའི་ཕྱིར་བདེན་གཉིས་ཟུང་དུ་འཇུག་པའི་བྱང་ཆུབ་ཀྱི་སྤྱོད་པ་རླབས་ཆེན་དུ་སྤྱད་སྙམ་པས་རྗེས་ཟློས། ཧོཿ སངས་རྒྱས་མེད་ལ་སེམས་ཅན་ སོགས་ལན་གསུམ། གསུམ་པ་སྡོམ་བཟུང་ནི། རྒྱུད་སྡོམ་པ་སུམ་ལྡན་དུ་བསྒྲུབ་པའི་ཕྱིར་སོ་ཐར་བྱང་སེམས་རིག་འཛིན་གྱི་སྡོམ་པ་སྤྱི་དང་ཁྱད་པར་གྱི་བསླབ་པ་རྣམས་མི་ཉམས་གོང་འཕེལ་དུ་གཟུང་སྙམ་པས་རྗེས་ཟློས། བདེ་བར་གཤེགས་པ་ཁྱེད་ཅི་འདྲ། །དེ་འདྲ་ཁོ་ནར་བདག་གྱུར་ཅིག །སྤྱོད་པ་རྨད་བྱུང་བསམ་ཡས་པ། །འགྲོ་ལ་ཕན་ཕྱིར་བདག་གིས་སྤྱད། །བྱང་ཆུབ་སེམས་མཆོག་དམ་པ་དང༌། །སྐུ་གསུང་ཐུགས་ཀྱི་ཕྱག་རྒྱ་ནི། །སྲོག་གི་ཕྱིར་ཡང་མི་གཏང་ངོ༌། །རྡོ་རྗེ་རྒྱལ་པོས་བྱིན་རླབས་མཛོད། །ལན་གསུམ། དབང་གི་གཞི་འགོད་པའི་ཕྱིར་ཡེ་ཤེས་པ་དབབ་པ་ལ་སྒོ་གསུམ་གྱི་གནད་བཅུན་ཏེ་དམིགས་པ་འདི་བཞིན་དུ་མཛོད། གཟུང་འཛིན་གློ་བུར་སྣང་ཆས་བསྡུས་པའི་ཆོས་ཀུན་ཀ་དག་གཞོན་ནུ་བུམ་སྐུའི་དབྱིངས་སུ་ཐིམ་པའི་ཕྱིར་གསལ་ཐོག་མའི་ཡེ་གདངས་ལྷུན་གྲུབ་དག་པ་རབ་འབྱམས་འོད་གསལ་ཡེ་ཤེས་ཆེན་པོའི་སྣང་ཆ། སྐུ་དང་ཞིང་ཁམས་རྒྱ་མཚོའི་སྒྲོན་མའི་སྤྲིན་གྱི་བཀོད་པ་རང་སྣང་ངེས་པ་ལྔ་ལྡན་རྡོ་རྗེ་དབྱིངས་ཀྱི་གྲོང་ཁྱེར་ཆེན་པོ་ཡེ་ནས་རང་བྱུང་དུ་རྫོགས་པའི་དབུས་སུ་ཁྱེད་རང་རྣམས་སྐད་ཅིག་གིས། རིག་སྟོང་ཆོས་ཉིད་མངོན་སུམ་དབྱིངས་ སོགས་ནས། གནས་གསུམ་ཡི་གེ་གསུམ་གྱིས་མཚན༔ དེ་ལྟར་གསལ་བའི་གནས་གསུམ་ལས་འོད་ཟེར་བསམ་མི་ཁྱབ་པ་འཕྲོས་པས་ཕྱོགས་བཅུ་དུས་བཞིའི་བདེ་གཤེགས་རྩ་གསུམ་རྒྱལ་བ་རབ་འབྱམས་ཐམས་ཅད་སྐུ་ཕྱག་རྒྱ།

གསུང་ཡིག་འབྲུ། ཐུགས་ཕྱག་མཚན་གྱི་རྣམ་པ་དང་འཇའ་ཟེར་ཐིག་ལེ་རྡོ་རྗེ་ལུ་གུ་རྒྱུད་ཀྱི་ཟེར་ཕྲེང་ཀུན་ཏུ་གཡོ་བ་ཆར་དྲག་ཏུ་བབ་པ་ཙམ་སྤྱན་དྲངས་ཏེ་ཁྱེད་རང་རྣམས་ལ་སིབ་སིབ་ཐིམ་པས་རྡོ་རྗེ་གསུམ་གྱི་ཡེ་ཤེས་ཆེན་པོའི་བྱིན་རླབས་བཙན་ཐབས་སུ་རྒྱུད་ལ་འཕོས་པའི་ཐུགས་མོས་གནང་མཛོད། ཌཱ་དྲིལ་སྤོས་རོལ་དབྱངས་དང་བཅས་ཏེ་གདུང་ཤུགས་དྲག་པོས། ཧཱུྃ༔ རྣམ་རྟོག་བྲལ་བའི་ཕོ་བྲང་ སོགས་ལས་བྱང་གི་སྤྱན་འདྲེན་གྱི་མཐར། ཨ་བེ་ཤ་ཡ་ཨ་ཨཿ ཞེས་མང་དུ་བཟླས་མཐར། དེ་ལྟར་བྱིན་ཕབ་པའི་ཡེ་ཤེས་པ་གཉུག་མའི་རྡོ་རྗེ་གསུམ་དང་གཉིས་སུ་མེད་པ་བྱང་ཆུབ་མ་ཐོབ་ཀྱི་བར་བརྟན་པར་བྱས་པའི་མོས་པ་མཛོད། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་རྡོ་རྗེ་སྤྱི་བོར་བཞག དེས་དབང་གི་སྣོད་རུང་དུ་སྒྲུབ་པ་སྦྱོར་བའི་ཆོས་རྣམས་སོང་ནས། དངོས་གཞི་དབང་བསྐུར་བ་ལ་བུམ་གསང་ཤེར་ཡེ་ཚིག་དབང་ཡོངས་རྫོགས་བཀའ་གཏད་པ་དང་ལྔར་ཡོད་པ་ལས། དང་པོ་བུམ་དབང་གི་སླད་དུ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། གདན་གསུམ་ཚང་བའི་དབང་གི་ལྷ་ཚོགས་ནམ་མཁའ་གང་བ་སྤྱན་དྲངས་ཏེ་དཀྱིལ་འཁོར་གྱི་གཙོ་བོ་དང་ཐ་མི་དད་པས་བཀྲ་ཤིས་པའི་རྣམ་པ་དུ་མ་དང་བཅས་ཏེ་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་གང་བས་སྤྱི་བོ་ནས་མངོན་པར་དབང་བསྐུར་བའི་མོས་པ་མཛོད། རྣམ་བུམ་ཐོགས་ལ། ཧྲཱིཿ ཀ་དག་གཞོན་དུ་བུམ་སྐུའི་གྲོང་ཁྱེར་དུ། །ལྷུན་གྲུབ་སྣང་སྟོང་བླ་མའི་དཀྱིལ་འཁོར་ཤར། །ཟུང་འཇུག་བདུད་རྩིའི་རྒྱུན་གྱིས་དབང་བསྐུར་བས། །ཕུང་ཁམས་སྐྱེ་མཆེད་ལྷ་སྐུར་དག་པར་ཤོག །ཨོཾ་ཨཱཿཧཱུྃ་བཛྲ་མ་ཧཱ་གུ་རུ་ཛྙཱ་ན་སིདྡྷི་ཧཱུྃ༔ ནིརྨ་ཀཱ་ཡ་ཨ་བྷི་ཥིཉྩ་ཨོཾ༔ དེ་ལྟར་ཕྱི་སྣང་སྟོང་བུམ་པའི་དབང་གིས་ནང་རྡོ་རྗེའི་ལུས་ཀྱི་རྩ་ཁམས་དོན་དམ་ཡེ་ཤེས་ཀྱི་སྐུར་སྨིན་པར་བྱས་ནས་དེང་ཕྱིན་ཆད་སྣོད་བཅུད་ཐ་མལ་དུ་ལྟ་བའི་འཛིན་ཞེན་སྤངས་ཏེ་ཅིར་སྣང་ལྷའི་ཕྱག་རྒྱར་ཤེས་པས་གདོད་ནས་གྲུབ་པའི་ཡོངས་གྲུབ་ཀྱི་བསྐྱེད་རིམ་ཟབ་མོ་ལ་བསླབ་དགོས་པས།

སྐབས་འདིར་ནི་དབང་རབ་ཨ་ཏི་ཡོ་ག་དང་མཐུན་པའི་སྤྲོས་མེད་དོན་གྱི་བསྐྱེད་ཚུལ་བླ་ན་མེད་པ་འདི་ལྟར་ཉམས་སུ་ལེན་པ་སྟེ། ཆོས་ཅན་འཁོར་འདས་ཀྱི་སྤྲོས་པའི་མཚན་མ་ཐམས་ཅད་སྐྱེ་འགག་གནས་གསུམ་དང་བྲལ་བའི་ངོ་བོ་རང་བཞིན་ཐུགས་རྗེ་སུམ་ལྡན་གྱི་བདག་ཉིད་ཡུལ་མེད་རང་གི་རིག་པས་ཉམས་སུ་མྱོང་ཡང་བསམ་བརྗོད་ཀྱི་སྤྲོས་པ་ལས་འདས་པའི་རིག་སྟོང་རྗེན་པའི་ཆོས་ཉིད་མངོན་སུམ་དུ་རྟོགས་པའི་སྐད་ཅིག་ལ་འཁྲུལ་པ་དབྱིངས་སུ་སངས། ཡོན་ཏན་ལྷུན་གྲུབ་ཏུ་རྒྱས་པའི་རྩལ་སྣང་ཡེ་ཤེས་ཀྱི་ཐིག་ལེའི་ཕྱག་རྒྱ་འོད་གསལ་རང་བྱུང་གི་གནས་ལུགས་གཉུག་མ་ཡོངས་གྲུབ་དག་མཉམ་ཆེན་པོའི་ལྷ་སྐུ་ཞལ་ཕྱག་གཞིར་རྫོགས་ཀྱི་བསྐྱེད་རིམ་ཟབ་མོ་སྐུ་གསུམ་ལམ་དུ་སྣང་བའི་ཉམས་ཀྱི་རང་སྣང་མ་བཅོས་གོང་དུ་འཕེལ་བའི་བདག་ཉིད་མངོན་སུམ་རྡོ་རྗེའི་སྣང་བ་འབྱམས་སུ་ཀླས་པའི་རང་མདངས་རྡུལ་བྲལ་འདུས་མ་བྱས་པའི་རིག་པ་སྐུ་རུ་སྨིན་ཏེ་སྒྲོན་མ་དྲུག་ལྡན་གྱི་སྣང་བ་ཚད་ལ་ཕེབས་པའི་འོད་གསལ་ཡེ་ཤེས་ཆེན་པོའི་སྐུ་མཆོག་ཀུན་བརྟགས་སྤྲོས་པའི་མཚན་མའི་འདུ་བྱེད་ཐམས་ཅད་ཆོས་ཉིད་ནང་གི་དབྱིངས་སུ་ཟད་དེ་གཏིང་གསལ་ཐིམ་ལ་མ་རྨུགས་གཞོན་ནུ་བུམ་པའི་ཀློང་ལས་མ་གཡོས་བཞིན་ཡེ་ཤེས་ཕྱིར་གསལ་གྱི་ལྷུན་གྲུབ་འཇའ་ལུས་རྡོ་རྗེའི་ཞལ་སྐྱིན་རིག་འཛིན་བླ་མ་འདུས་པའི་སྤྱི་དཔལ་ཀུན་མཁྱེན་རྒྱལ་བའི་དབང་པོ་ཀློང་ཆེན་རབ་འབྱམས་བཟང་པོ་ཆོས་སྐུའི་དགོངས་པ་མངོན་གྱུར་དུ་རྟོགས་པས་དགྱེས་ཞལ་ཞི་བའི་ཉམས་ཀྱིས་མཛེས་ཤིང༌། བདེ་ཆེན་ལོངས་སྐུའི་སྣང་བ་ཚད་ལ་ཕེབས་ཕྱིར་ཡིད་ཙམ་འཛུམ་པས་སྒེག་པ། མ་འགག་སྤྲུལ་སྐུའི་ཕྲིན་ལས་ལྷུན་གྱིས་རྫོགས་པས་གནས་ལྔ་མཐར་སོན་གྱི་པཎྜི་ཏའི་ཆས་ཅན། རང་དོན་སྐུ་གསུམ་དབྱེར་མེད་ངོ་བོ་ཉིད་དུ་ཟག་མེད་ཀྱི་ཡོན་ཏན་ལ་དབང་འབྱོར་བས་གཞན་ཕན་ཡིད་ཅན་རྒྱ་མཚོ་གནས་ལུགས་བདེ་གཤེགས་སྙིང་པོར་ངལ་འཚོ་བའི་ཕྲིན་ལས་རྩོལ་མེད་དུ་མཛད་པའི་བརྡར་ཕྱག་གཉིས་སེམས་ཉིད་ངལ་གསོའི་ཕྱག་རྒྱ་ཅན།

སྲིད་ཞིའི་མཐའ་ལས་འདས་པའི་སྟོང་དང་སྙིང་རྗེ་ཟུང་འཇུག་ཏུ་རྟོགས་པས་ཞབས་ཟུང་རྡོ་རྗེའི་སྐྱིལ་ཀྲུང་གིས་པད་ཟླའི་སྟེང་དུ་འཇའ་ཟེར་འོད་ཕུང་འཁྲིགས་པའི་དབུས་སུ་བཞུགས་པ་སྣང་ལ་རང་བཞིན་མ་གྲུབ་པ་ཆུ་ཟླའི་སྐྱེ་མཆེད་ལྟ་བུའི་སྣང་ཆ་ལོངས་སྐུ། སྟོང་ཆ་ཆོས་སྐུ། ཟུང་འཇུག་སྤྲུལ་སྐུའི་ཞིང་རབ་འབྱམས་རྫོགས་པས་མཁའ་ཁྱབ་ནམ་མཁའི་རྡོ་རྗེའི་སྐུ་ཅན་དུ་གསལ་ཐོབ་ལ་སེམས་འཛིན་མཛོད་ཅིག །ཅེས་ཅུང་ཟད་མཉམ་པར་བཞག་གོ །དེ་ཡང་ལམ་འདི་ནི་གཙོ་བོ་རང་བཞིན་རྫོགས་པ་ཆེན་པོའི་ལམ་དང་ཤིན་ཏུའང་འབྲེལ་ཆེ་བས་ཐེག་པའི་རྒྱལ་པོ་འདི་པའི་ཁྱད་ཆོས་ཡང་གསང་མན་ངག་སྟེའི་ཟབ་གནད་འོད་གསལ་ཐོད་རྒལ་གྱི་ལམ་སྒོམ་པའི་ཚེ། ཡེ་ཤེས་རིག་པའི་རྟེན་ལུས་ཀྱི་གནད་བཞུགས་སྟངས་ཀྱིས་རྟེན་ལུས་རྩ་གནད་དུ་བཅུན་པ་ལས་བརྟེན་པ་རླུང་དང༌། ཐིག་ལེ་རིག་པའང་དབང་མེད་དུ་གཅུན་པས་ཡེ་ཤེས་འཆར་སླ་བའི་གནད་ཀྱིས་ཐོག་མར་སྐུ་བསྐྱེད་རིམ་གྱི་མཐའ་བརྟེན་དུ་སྐུ་གསུམ་གྱི་བཞུགས་སྟངས་རྣམ་པ་གསུམ་ལ་བསླབ་དགོས་པས། དང་པོ་ཆོས་སྐུའི་བཞུགས་སྟངས་སེང་གེ་ལྟ་བུ་ནི། ལུས་འགྱིང་ཚུགས་ཙོག་བུའི་ཚུལ་གྱིས་རྐང་མཐིལ་གཉིས་མདུན་དུ་སྤྲད། ལུས་ཀྱི་ཆ་བསྲངས། མགོ་རྩལ་མཇིང་པ་ལ་བསྐུར། ལག་སོར་གཉིས་ནང་དུ་བསྒངས་ཏེ་རྐང་མཐིལ་གཉིས་སྤྲད་པའི་དབུས་སུ་གཙུག་སྟེ་བཞུགས་ཤིག །ཅེས་བཞུགས་སྟངས་བྱར་གཞུག །གཉིས་པ་ལོངས་སྐུའི་བཞུགས་སྟངས་གླང་ཆེན་ཉལ་བ་ལྟ་བུ་ནི། པུས་བྲང་སྦྱར། གྲུ་མོ་གཉིས་ས་ལ་གཙུག །ཐལ་མོས་ཨོལ་ཀོ་བརྟེན། རྐང་པའི་སོར་མོ་ཕྱིར་ཕུལ་ཏེ་བསྐུམ་ལ་བཞུགས་ཤིག །གསུམ་པ་སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ལྟ་བུ་ནི། ལུས་ཙོག་པུར་འདུག །རྐང་མཐིལ་ས་ལ་ཕབ། རྒལ་ཚིག་དྲང་པོར་བསྲངས། པུས་བྲང་སྦྱར། རྒྱུ་ཞབས་ཡིད་ཙམ་འཐེན། གྲུ་མོ་གཉིས་པུས་མོའི་སྟེང་དུ་བཞག་སྟེ་ལག་སོར་སྒོང་པས་ལྐོག་མ་བཏེགས་ཏེ་བཞུགས་ཤིག

།དེ་ལྟ་བུའི་བཞུགས་སྟངས་རྣམ་པ་གསུམ་གྱིས་རྩ་ཐམས་ཅད་ཡེ་ཤེས་ཀྱི་དབུ་མར་སྡུད། རླུང་བདེ་ལུགས་སུ་རྒྱུ། རྣམ་རྟོག་རང་ཤུགས་ཀྱིས་འགགས། འོད་གསལ་གྱི་སྣང་བ་འབྱམས་སུ་ཀླས་པའི་རྒྱུར་བྱེད་པ་སོགས་གནས་སྐབས་དང་མཐར་ཐུག་གི་ཡོན་ཏན་ཁྱད་པར་ཅན་དང་ལྡན་པ་སྟེ། ཐལ་འགྱུར་ལས། ཆོས་སྐུའི་བཞུགས་སྟངས་སེང་གེ་ཡིས། །འཁྲུལ་པའི་འཇིགས་པ་ཀུན་བྲལ་ནས། །རྡོ་རྗེའི་མིག་གིས་མཐོང་བར་འགྱུར། །ལོངས་སྤྱོད་རྫོགས་སྐུའི་བཞུགས་སྟངས་ནི། །གླང་ཆེན་ཉལ་བ་ལ་བསྟེན་ནས། །ཆོས་ཉིད་དོན་ལ་ལོངས་སྤྱད་དེ། །པདྨའི་སྤྱན་གྱིས་མཐོང་བར་འགྱུར། །སྤྲུལ་པ་སྐུའི་བཞུགས་སྟངས་ནི། །དྲང་སྲོང་ཙོག་པུ་ལ་བརྟེན་ནས། །ཆོས་ཉིད་སྣང་བ་རང་སྤྲུལ་ནས། །ཆོས་ཀྱི་མིག་གིས་མཐོང་བར་འགྱུར། ཞེས་སོ། །སླར་ཡང་དེ་དང་རྗེས་སུ་འབྲེལ་བར་བྱིན་རླབས་རྒྱུད་ལ་བརྟན་པར་བྱ་བའི་ཕྱིར་མདུན་བསྐྱེད་ཀུན་མཁྱེན་བླ་མའི་སྐུ་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱོན། ཁྱེད་རང་གི་དཔྲལ་བ་ནས་ཞུགས་ཏེ་ལུས་ལ་ཐིམ་པས་གཞོམ་མེད་འཇའ་ལུས་རྡོ་རྗེའི་སྐུ་ཅན་དཔལ་མགོན་ཆོས་རྗེའི་མཚན་དཔེས་བརྒྱན་པའི་སྐུ་དབྱེར་མེད་དུ་གྱུར་པར་མོས་ཤིག །སྐུ་རྟེན་སྤྱི་བོར་བཞག་ལ། ཨ། རིག་གདངས་ཆོས་ཉིད་མངོན་སུམ་གཞལ་མེད་དབུས། །ཉམས་སྣང་གོང་འཕེལ་འཇའ་ཟེར་ཐིག་ལེའི་ཀློང༌། །རིག་པ་ཚད་ཕེབས་དོན་ཀྱི་བླ་མའི་སྐུའི། །ཆོས་ཉིད་བློ་འདས་ཆེན་པོར་དབང་བསྐུར་རོ། །བཛྲ་ཀཱ་ཡ་ཨ་བྷི་ཥིཉྩ་མི། ཞེས་བསྐུར། དེས་ཕྱི་སྐུ་ཡི་དཀྱིལ་འཁོར་ལ་བརྟེན་ཏེ་སྤྲོས་བཅས་བུམ་པའི་དབང་ཐོབ། གཞི་ལུས་ཀྱི་ལས་དང་རྩ་ཡི་སྒྲིབ་པ་དག །སྣང་སྟོང་སྐུ་རྡོ་རྗེའི་བྱིན་རླབས་ཞུགས། ལམ་སྣང་སྲིད་གཞིར་བཞེངས་ཀྱི་བསྐྱེད་རིམ་བསྒོམ་པ་ལ་དབང༌། ཆོས་ཉིད་མངོན་སུམ་གྱི་མྱོང་བ་རྒྱུད་ལ་སྐྱེས། འབྲས་བུ་སྤྲུལ་སྐུའི་གོ་འཕང་ཐོབ་པའི་སྐལ་པ་རྒྱུད་ལ་བཞག་པ་ཡིན་ནོ། །གཉིས་པ་གསང་དབང་གི་སླད་དུ།

བླ་མ་ཧེ་རུ་ཀ་དཔལ་དུ་གནས་གྱུར་ཏེ་རང་འོད་ལྷན་སྐྱེས་དབྱིངས་ཡུམ་དང་མཉམ་པར་སྦྱོར་བའི་བྱང་སེམས་དཀར་དམར་འདྲེས་པའི་ཐིག་ལེ་སངས་རྒྱས་ཐམས་ཅད་འདུས་པའི་ངོ་བོ་བྷཱཉྫའི་བདུད་རྩི་དང་རོ་གཅིག་ཏུ་འདྲེས་པར་གང༌། ཁྱེད་རང་ལ་བྱིན་ཏེ་མྱོང་བ་ཙམ་གྱིས་རང་བཞིན་བརྒྱད་ཅུའི་རྟོགས་ཚོགས་དབྱིངས་སུ་ཐིམ་སྟེ་ཡེ་ཤེས་ཉམས་སུ་མྱོང་བར་མོས་ཤིག །གསང་ཐོད་ཀྱི་བདུད་རྩི་བྱིན་ལ། ཧྲཱིཿ ཕྱི་སྣོད་རྩ་གསུམ་འཁོར་ལོའི་བྷཉྫ་རུ། །ནང་བཅུད་བདེ་ཆེན་བྱང་སེམས་བདུད་རྩིར་བསྐྱིལ། །དེང་འདིར་སྐལ་ལྡན་ཁྱོད་ལ་བྱིན་པ་ཡིས། །སྲོག་རྩོལ་དབུ་མའི་དབྱིངས་སུ་རྫོགས་པར་ཤོག །ཨོཾ་ཨཱཿཧཱུྃ་མ་ཧཱ་གུ་རུ་ཛྙཱ་ན་སིདྡྷི་ཧཱུྃ༔ སཾ་བྷོ་ཀཱ་ཡ་ཨ་བྷི་ཥིཉྩ་ཨཱཿ དེ་ལྟར་ནང་གསལ་སྟོང་གསང་བའི་དབང་གིས་རླུང་ལྔའི་འགྲོ་འོང་དང་བྱེད་པ་ཐམས་ཅད་རྡོ་རྗེའི་གསུང་གི་རང་གདངས་རྣམ་པ་ཐམས་ཅད་པའི་ཡེ་ཤེས་ལྔའི་རླུང་དུ་སྨིན་པར་བྱས་ཕྱིན་ཆད་དེ་དང་རྗེས་སུ་འབྲེལ་བར་གཟིགས་སྟངས་གསུམ་དང་རླུང་གི་གནད་ལ་བསླབ་དགོས་ཏེ། དབུ་མའི་འོད་རྩ་ལས་ངོ་བོའི་སྟོང་གདངས་འཆར་བའི་ཡེ་ཤེས་ཀྱི་སྒོ་དང༌། གློ་བའི་རྩ་སྦུབས་ནས་ཐུགས་རྗེའི་རིག་གདངས་འཆར་བའི་རྐྱེན་ཐམས་ཅད་རླུང་གིས་བྱེད་པས་ན་སྒོ་ཡུལ་རླུང་གི་གནད་གསུམ་བྱེད་པ་གཅིག་ཅིང་གནད་དུའང་ལྷན་ཅིག་བསྣུན་དགོས་པས་དང་པོ་གཟིགས་སྟངས་གསུམ་ལ་བསླབ་པ་ནི། དང་པོ་ཆོས་སྐུ་ལ་ཆོས་ཉིད་ཀྱི་སྤྱན་ཡོད་པས་མིག་གི་གཟིགས་སྟངས་གྱེན་ལ་ལྡོག་སྟེ་གཙུག་ཏོར་དུ་བལྟས་པས་བག་ཆགས་ཐུར་ལ་སེལ་བའི་གནད་ཡོད་པས་སེང་གེ་ནམ་མཁར་ལྟ་བ་བཞིན་ལྟོས་ཤིག །ཅེས་གྱེན་དུ་བལྟ། གཉིས་པ་ལོངས་སྐུ་ལ་ཡེ་ཤེས་ཀྱི་སྤྱན་ཡོད་པས་གཟིགས་སྟངས་ཟུར་ལ་གཏད་པས་འཁོར་འདས་རོ་མཉམ་དུ་བསྲེ་བའི་གནད་ཀྱིས་མདའ་མཁན་གྱི་སྙུག་མ་བསྲང་བ་ལྟར་ལྟོས་ཤིག །ཅེས་གཡས་གཡོན་གྱི་ཟུར་ལ་བལྟ། གསུམ་པ་སྤྲུལ་སྐུ་ལ་ཤེས་རབ་ཀྱི་སྤྱན་ཡོད་པས་གཟིགས་སྟངས་ཐུར་ལ་ཕབ་སྟེ་བལྟས་པས་ཡེ་ཤེས་ཀྱི་སྣང་བ་དངོས་སུ་ཕེབས་པའི་གནད་དང་ལྡན་པའི་ཕྱིར་དྲང་སྲོང་བསམ་གཏན་སྒོམ་པ་བཞིན་དུ་ཟིམ་བུར་སྣ་རྩེར་ཕོབ་ལ་ལྟོས་ཤིག

།ཞེས་ཐུར་དུ་བལྟ། གཉིས་པ་རླུང་ལ་གནད་དུ་བསྣུན་པ་ནི། འདི་ལྟར་རླུང་ཞེས་བྱ་བ་ནི་གྱ་གྱུ་ཅན་ཏེ་རྣམ་རྟོག་གི་བཞོན་པར་གྱུར་ནས་བདེ་གཤེགས་སྙིང་པོ་ཡང་བསླུ་བར་འགྱུར་བས་དེའི་ཕྱིར་ལས་རླུང་གི་རྒྱུན་འགག་པའི་ཐབས་སུ་མན་ངག་སྙིང་ཐིག་གི་ཁྱད་ཆོས་རླུང་སྣ་ནས་མི་གཏོང་བར་མཆུ་སོ་གཉིས་བག་ཙམ་མ་རེག་པའི་བར་ནས་འབྱུང་འཇུག་གནས་གསུམ་ཤིན་ཏུ་དལ་བས་རྡོ་རྗེའི་ཡི་གེ་ཨོཾ་ཨཱཿཧཱུྃ་གསུམ་དུ་ཤེས་པས་རྩོལ་བ་ཆེད་དུ་མི་བྱ་བའི་ངང་མཉམ་པར་བཞག་པས། མ་དག་འཁོར་བའི་སྒོ་གློ་བའི་རླུང་འགྲོ་འོང་གི་རྣམ་པ་ཅན་རྩོལ་མེད་རང་བབས་སུ་དག་སྟེ་འགྱུ་བའི་གདངས་སྙིང་གར་ཐིམ། སྦྱང་བྱའི་རླུང་རྟོག་མ་སྤངས་རང་སར་དག །འཁོར་ལོ་བཞི་སོ་སོར་རླུང་ཆུན་པའི་ཡོན་ཏན་མ་བཙལ་ལྷུན་གྱིས་གྲུབ་ནས་ཡེ་ཤེས་ཀྱི་རླུང་གི་རང་སྒྲ་ཡི་གེ་འཁོར་ལོའི་སྤྲིན་དུ་དེངས་པའི་གནད་ཟབ་པས་འཇུག་པ་ཨོཾ། གནས་པ་ཨཱཿ འབྱིན་པ་ཧཱུྃ་དང་སྦྱར་ཏེ་ཡིད་ཙམ་ཕྱིར་གནས་པ་རིང་བའི་རྡོ་རྗེའི་བཟླས་པ་མཛོད་ཅིག །ཅེས་བརྡ་སྦྱར་ཏེ་རྡོར་བཟླས་ཉེར་གཅིག་གམ་བདུན་བྱར་གཞུག །ཞར་བྱུང་བཟླས་པའི་ལུང་སྦྱིན་པ་ལའང་ཐུན་མོང་དང་ཁྱད་པར་གཉིས་ཀྱི་དང་པོའི་སླད་དུ་དམིགས་པ་འདི་ལྟར་མཛོད། སློབ་དཔོན་དང་ཁྱེད་རང་གཉིས་ཀའི་སྙིང་གར་འོད་ལྔའི་ཐིག་ལེ་ཟླུམ་འཁྱིལ་གྱི་དབུས་མཐིང་ག་ཁྱབ་པ་ཆེན་པོའི་ཀློང་ན་ཡེ་ཤེས་སེམས་དཔའ་ཀུན་བཟང་ཡབ་ཡུམ་གྱི་ཐུགས་དབུས་ཙིཏྟ་མཆོང་གུར་ཕུབ་པ་ལྟ་བུའི་དབུས་སུ་པདྨ་ཉི་ཟླའི་གདན་ཀྱི་སྟེང་དུ་སེམས་ཉིད་གཉུག་མའི་དབྱིངས་ཀྱི་ངོ་བོ་ཧཱུྃ་མཐིང་ག་རེ་གསལ་ཐོབ། སླར་ཡང་སློབ་དཔོན་གྱི་ཐུགས་སྲོག་ཧཱུྃ་གི་མཐར་རིག་པ་རྡོ་རྗེ་ལུ་གུ་རྒྱུད་ཡི་གེའི་སྤྲིན་དུ་ཤར་བའི་སྔགས་ཕྲེང་སྤུ་ཤད་ཀྱིས་བྲིས་པ་ལྟ་བུ་འོད་ཟེར་ཁ་དོག་ལྔ་ལྡན་དུ་འཕྲོ་བ་གཡས་སྐོར་དུ་གནས་པ་ལས་སྔགས་ཕྲེང་གཉིས་པ་འཕྲོས།

ཞལ་ནས་ཐོན། ཁྱེད་རང་གི་ཞལ་དུ་བརྒྱུད་ཐུགས་ཀའི་ཧཱུྃ་མཐར་འཁོད་པ་ལས་འོད་ཟེར་མཆོད་པའི་སྤྲིན་ལྡན་མཐའ་ཡས་པ་བུན་ལོང་གིས་འཕྲོས། འཕགས་པའི་ཚོགས་སྤྱི་དང་ཁྱད་པར་འོད་གསལ་སྙྀང་ཐིག་གི་བརྒྱུད་པའི་བླ་མ་རྣམས་མཆོད། སེམས་ཅན་གྱི་སྒྲིབ་པ་སྦྱངས། ཕྱི་ནང་སྣོད་བཅུད་ཐམས་ཅད་འོག་མིན་རྡོ་རྗེ་བཀོད་པའི་ཞིང་དང་རིག་འཛིན་བླ་མའི་ཕྱག་རྒྱར་སད། འོད་ཟེར་ཚུར་འདུས་པས་ལུས་ངག་ཡིད་གསུམ་ཐ་མལ་དུ་འཛིན་པའི་དྲི་མ་སྦྱངས་ཏེ་སྒོ་གསུམ་རྡོ་རྗེ་གསུམ་དུ་སྨིན་ནས་མཆོག་ཐུན་གྱི་དངོས་གྲུབ་རབ་འབྱམས་ལ་དབང་ཐོབ་པར་བསམས་ལ་གནས་ལུགས་མ་བཅོས་པའི་ངང་མཉམ་པར་བཞག་པ་དང་བཅས་ཏེ་བསྙེན་སྒྲུབ་ལས་གསུམ་ཆིག་ཆོད་ཀྱི་དམིགས་པ་དང་བཅས་སྔགས་འདིའི་རྗེས་ཟློས་མཛོད། ཨོཾ་ཨཱཿཧཱུྃ་བཛྲ་མ་ཧཱ་གུ་རུ་ཛྙཱ་ན་སིདྡྷི་ཧཱུྃ༔ 

 ཞེས་བཟླ། གཉིས་པ་ཁྱད་པར་གྱི་བཟླས་ལུང་འབོགས་པ་ནི། མདུན་བསྐྱེད་ཀུན་མཁྱེན་བླ་མའི་མགྲིན་པ་ཡི་གེའི་འཁོར་ལོ་ཆོས་ཕུང་བརྒྱད་ཁྲིའི་གཏེར་མཛོད་ཆེན་པོ་ནས་གསུང་རྣམ་པ་ཐམས་ཅད་པའི་བྱིན་རླབས་འདུས་པའི་ངོ་བོ་རྒྱལ་བ་རིག་འཛིན་རྒྱ་མཚོའི་སྲོག་གི་སྙིང་པོ་འཁོར་བ་རང་གྲོལ་གྱི་སྔགས་ཕྲེང་བར་མ་ཆད་དུ་བྱོན། ཁྱེད་རང་གི་ཞལ་ནས་ཞུགས་ཏེ་ངག་ལ་ཐིམ་པས་གྲགས་སྟོང་རྡོ་རྗེའི་གསུང་དང་དབྱེར་མེད་དུ་གྱུར་པར་མོས་ཤིག །སྲོག་འཁོར་དཔལ་གྱི་གདུ་བུ་ཐོགས་ཏེ། ཨེ་མ་ཀེ་རི་ཀེ་རིཿ སོགས་རང་གཞུང་ལྟར་ཚར་གཅིག་ཚང་བར་བཀླག་པའི་རྗེས། ཨཱཿ སྲས་བཅས་རྒྱལ་བ་ཀུན་གྱི་རྡོ་རྗེའི་གསུང༌། །ཡི་གེའི་འཁོར་ལོ་ཤར་བའི་དབང་བསྐུར་བས། །ལས་རླུང་ཡེ་ཤེས་ཁམས་སུ་རྣམ་དག་པའི། །ཆོས་ཀྱི་རྒྱལ་སྲིད་མཆོག་ལ་དབང་ཐོབ་ཤོག །བཛྲ་ཝཱ་ཀ་ཨ་བྷི་ཥིཉྩ་མི། དེས་ནང་གསུང་བདུད་རྩིའི་དཀྱིལ་འཁོར་ལ་བརྟེན་ཏེ་སྤྲོས་མེད་གསང་བའི་དབང་ཐོབ། གཞི་ངག་གི་ལས་དང་རླུང་གི་སྒྲིབ་པ་དག །གྲགས་སྟོང་གསུང་རྡོ་རྗེའི་བྱིན་རླབས་ཞུགས། ལམ་སྐྱེ་མེད་རང་བྱུང་རྡོ་རྗེའི་བཟླས་པ་ལ་དབང༌། སྣང་ཉམས་གོང་འཕེལ་གྱི་འོད་གསལ་ལ་ལོངས་སུ་སྤྱོད། འབྲས་བུ་ལོངས་སྤྱོད་རྫོགས་པའི་གོ་འཕང་གི་སྐལ་བ་རྒྱུད་ལ་བཞག་པ་ཡིན་ནོ། །གསུམ་པ་ཤེས་རབ་ཡེ་ཤེས་ཀྱི་དབང་གི་སླད་དུ། མཚན་ཉིད་ཐམས་ཅད་ཡོངས་སུ་རྫོགས་པའི་གཟུང་མ་རྡོ་རྗེ་སྙེམས་མའི་ངོ་བོ་བཅུ་དྲུག་ལོན་པའི་ན་ཚོད་ཅན་ཞིག་ཐུགས་ཀ་ནས་སྤྲོས་ཏེ་རིག་པ་བརྟུལ་ཞུགས་ཀྱི་སྤྱོད་པའི་དོན་དུ་བྱིན་ཏེ་ཐར་པ་བསྟེན་པར་བསྐུལ་བར་མོས་ཤིག །རིག་ཙཀ་གཏད་ལ། ཧྲཱིཿ བཅུ་དྲུག་དགའ་བ་སྟེར་བའི་ཕོ་ཉ་མོ། །ཡིད་འོང་སྣ་ཚོགས་གཟུགས་ཅན་འདི་གཏད་ཅིང༌། །ལྷན་སྐྱེས་ཐར་པ་བསྟེན་པའི་དབང་བསྐུར་བས། །རྟོག་ཚོགས་བདེ་སྟོང་ཆེན་པོར་སྨིན་པར་ཤོག །ཨོཾ་ཨཱཿཧཱུྃ་བཛྲ་མ་ཧཱ་གུ་རུ་ཛྙཱ་ན་སིདྡྷི་ཧཱུྃ༔ དྷརྨ་ཀཱ་ཡ་ཨ་བྷི་ཥིཉྩ་ཧཱུྃ༔

ཞེས་བྱིན་པའི་རིག་མ་ཉིད་བདེ་ཆེན་གྱི་སྒྱུ་རྩལ་ཅིར་ཡང་ངོམ་པས་པང་དུ་སོན་མ་ཐག་ཁྱེད་རང་དཔལ་རྡོ་རྗེ་སེམས་དཔའ། རིག་མ་རྡོ་རྗེ་སྙེམས་མ། མཁའ་གསང་རྡོ་རྗེ་དང་པདྨ། སྦྱོར་བའི་ཐབས་ཟབ་མོའི་བདེ་ཆེན་འཕོ་མེད་ཀྱི་ཡེ་ཤེས་སྐད་ཅིག་གིས་མངོན་དུ་བྱ་བའི་འདུ་ཤེས་གསུམ་དང་ལྡན་པས་སྙོམས་པར་ཞུགས་པར་མོས་ཤིག །དེ་ལྟར་གསང་བ་བདེ་སྟོང་ཤེས་རབ་ཡེ་ཤེས་ཀྱི་དབང་གིས་རྡོ་རྗེའི་ཐུགས་ཀྱི་རྟེན་དྭངས་མའི་ཐིག་ལེ་བདེ་བ་ཆེན་པོར་སྨིན་པར་བྱས་ཕྱིན་ཆད་བདེ་སྟོང་རྣམ་པར་མི་རྟོག་པའི་ཡེ་ཤེས་ངོ་འཕྲོད་དགོས་པས་ཤེས་རབ་མ་དང་སྙོམས་པར་ཞུགས་པའི་རྗེས་ཆགས་ཀྱི་མེས་དྲངས་པའི་ཐིག་ལེ་སྤྱི་བོ་ནས་རྡོ་རྗེའི་རྩེར་བབ་ཅིང༌། སླར་ཡང་རླུང་གི་ནུས་པས་གྱེན་དུ་དྲངས་ཏེ་གནས་བཞིར་སོན་པའི་ཐ་མ་རླུང་ཐིག་གི་དྭངས་མ་ཛ་ལནྡྷ་རར་འཆིང་བའི་འདོད་ཆགས་ཆེན་པོའི་འགྲོས་ལུགས་འབྱུང་ཡས་བབས་རྒྱུ་ཡི་དགའ་བ་བཞི་ཡི་མཐར་མཚོན་བྱེད་དཔེ་ཡི་ཡེ་ཤེས་ཉམས་སུ་མྱོང༌། སླར་ལུགས་ལྡོག་འབྲས་བུའི་དགའ་བ་བཞི་སྟེ་ནང་གསེས་ཀྱིས་དབྱེ་བས་དགའ་བ་བཅུ་དྲུག་གི་ངོ་བོ་བདེ་བའི་རང་བཞིན་སྟོང་པའི་ཡེ་ཤེས་བཅུ་དྲུག་གི་རྩེ་མོར་སོན་པ་དཔེ་དོན་འབྲེལ་བའི་ཟུང་འཇུག་གི་ཡེ་ཤེས་རྗེན་པར་ཤར་བའི་དོན་ལ་མཉམ་པར་བཞག་པས་གནས་ལུགས་མཐར་ཐུག་གཟོད་ནས་ལྷན་ཅིག་སྐྱེས་པ་རྡུལ་བྲལ་འདུས་མ་བྱས་པ་ནམ་མཁའ་ལྟ་བུ་སྨྲ་བསམ་བརྗོད་པ་དང་བྲལ་བས་ཉམས་སུ་མྱོང་བ་དོན་གྱི་ཡེ་ཤེས་དངོས་རྒྱུད་ལ་དྲངས་བ་ཡིན་པས་དེ་ཉིད་ངོས་ཟིན་པར་གྱིས་ལ་སྣང་སྤྱོད་ཐམས་ཅད་བདེ་སྟོང་ཆེན་པོའི་རོལ་པ་ལ་བསླབ་པའི་ལམ་ལ་གོམས་པར་གྱིས་ཤིག །དེ་ལྟར་རྡོ་རྗེའི་གསང་སྤྱོད་ཀྱི་རྣལ་འབྱོར་ལ་བསླབ་པའི་ཚེ་བོགས་སྤྱོད་པས་འདོན་ཏེ་ལམ་མཐར་དབྱུང་དགོས་པའི་ཕྱིར་སྟོང་ཉིད་རང་སྒྲ་སྒྲོགས་པའི་ཌཱ་མ་རུ་ཟག་མེད་བདེ་བ་སྐྱོང་བའི་ཀཱ་པཱ་ལ།

སྐུ་གསུམ་མཛད་པ་བཅས་མཚོན་པའི་ཁ་ཊྭཱྃ་ག་གཏད་པས་ཐབས་ཤེས་ཟུང་འཇུག་དང་བཅས་རྣལ་འབྱོར་གནད་དུ་ཕེབས་ནས་རྡོ་རྗེའི་གནས་ཡུལ་དུར་ཁྲོད་རྣམས་སུ་ཕྱོགས་ལས་རྣམ་པར་རྒྱལ་བའི་བརྟུལ་ཞུགས་ཀྱི་སྤྱོད་པ་ལ་མངའ་དབང་བརྙེས་པར་མོས་ཤིག །ལག་གཡས་སུ་ཌཱ་རུ། གཡོན་དུ་ཐོད་པ། མཆན་གཡོན་དུ་ཁ་ཊྭཱྃ་ག་གཏད་ཏེ། ཧཱུྃ༔ ཕྱི་དང་ནང་གི་གནས་ཡུལ་དུར་ཁྲོད་ཀུན། །རྡོ་རྗེའི་བརྟུལ་ཞུགས་གཅིག་གིས་བགྲོད་པའི་སླད། །དཔའ་བོ་ཌཱ་ཀིའི་ཕྱག་རྒྱས་དབང་བསྐུར་བས། །ཉེ་རྒྱུའི་སྤྱོད་པའི་འབྲས་བུ་མཐར་ཕྱིན་ཤོག །བཛྲ་ཙིཏྟ་ཨ་བྷི་ཥིཉྩ་མི། དེས་གསང་བ་ཐུགས་ཀྱི་དཀྱིལ་འཁོར་ལ་བརྟེན་ཏེ་ཤིན་ཏུ་སྤྲོས་མེད་ཤེས་རབ་ཡེ་ཤེས་ཀྱི་དབང་ཐོབ། གཞི་ཡིད་ཀྱི་ལས་དང་ཐིག་ལེའི་སྒྲིབ་པ་དག །བདེ་སྟོང་ཐུགས་རྡོ་རྗེའི་བྱིན་རླབས་ཞུགས། ལམ་བདེ་ཆེན་འོད་གསལ་གྱི་ཡེ་ཤེས་སྒོམ་པ་ལ་དབང༌། རིག་པ་ཚད་ཕེབས་ཀྱི་གྲུབ་མཐར་སྙོགས། འབྲས་བུ་ཆོས་སྐུའི་གོ་འཕང་གི་སྐལ་བ་རྒྱུད་ལ་བཞག་པ་ཡིན་ནོ། །བཞི་པ་ཚིག་གི་དབང་ལ། ཁྱེད་རང་རྣམས་ལུས་གནད་རྣམ་སྣང་གི་ཆོས་བདུན་དང་ལྡན་པས། རང་རིག་སྐད་ཅིག་མའི་ངོ་བོ་བཅོས་བསྒྱུར་སྤང་བླང་གི་ལྷད་མ་ཞུགས་པ་རང་བྱུང་ཁྱབ་བརྡལ་ཆེན་པོའི་ངང་བསྐྱངས་ཏེ་ཀུན་མཁྱེན་བླ་མས་རྡོ་རྗེའི་ཚིག་དང་དབྱིངས་རིག་དབྱེར་མེད་མཚོན་པའི་མན་ཤེལ་གྱིས་བརྡས་ངོ་སྤྲད་པར་མོས་ཤིག །རྡོ་རྗེ་སེམས་དཔའི་མེ་ལོང་བསྟན་ལ། ཧྲཱིཿ གཞི་དབྱིངས་ཀ་དག་གཉུག་མའི་དྭངས་ཤེལ་ལས། །གཞི་སྣང་ལྷུན་གྲུབ་རིག་པའི་འཇའ་ཟེར་ཤར། །ཟུང་འཇུག་དཔེ་དོན་འབྲེལ་བའི་དབང་བསྐུར་བས། །སྐུ་དང་ཡེ་ཤེས་དབྱེར་མེད་མངོན་གྱུར་ཤོག །ཨོཾ་ཨཱཿཧཱུྃ་མ་ཧཱ་གུ་རུ་ཛྙཱ་ན་སིདྡྷི་ཧ྄ཱུྃ༔ ཛྙཱ་ན་ཀཱ་ཡ་ཨ་བྷྀ་ཥིཉྩ་ཧྲཱིཿ ཞེས་བརྗོད་ལ་དཔོན་སློབ་གཉིས་ཀ་མཉམ་པར་བཞག །ཨ་ ཞེས་དགོངས་པའི་དྲོད་གཏད་པས་རིག་པ་ཧུར་བསྐྱེད་པ་དང་ལྷན་ཅིག །ལྟ་སྟངས་སྡིག་མཛུབ་བཅས་སློབ་མའི་སྙིང་གར་གཏད་ལ།

ཕཊ྄ ་ཅེས་པ་ཅར་ཕོག་ཏུ་ངོ་སྤྲད་པའི་མཐར། དེ་ལྟར་ཡང་གསང་རིག་སྟོང་བཞི་པའི་དབང་གིས་མཐར་ཐུག་དོན་གྱི་ཡེ་ཤེས་ངོ་སྤྲད་པར་བྱས་ཕྱིར་ཆད་དེ་དང་རྗེས་སུ་འབྲེལ་བར་ཀ་དག་ལྷུན་གྲུབ་ཟུང་འཇུག་གི་ཉམས་ལེན་ལ་སྦྱངས་ཏེ་སྐུ་གསུམ་ལམ་སྣང་དུ་རྫོགས་ནས་འབྲས་བུ་ཟད་སར་འཁྱོལ་དགོས་པས། འདི་ལྟར་ཕྱི་གཟུང་བའི་ཡུལ་སྣང་ལ་མི་རྟོག་ནང་འཛིན་ཞེན་གྱི་བསླད་པ་དང་བྲལ་བའི་རང་བྱུང་གི་རིག་སྟོང་རྗེན་པ་ཐ་མལ་གྱི་ཤེས་པ་ཉིད་བཟོ་བཅོས་བསྒྱུར་བཀོད་རྡུལ་ཙམ་ཡང་མ་བྱས་པར་རྒྱ་ཡན་དུ་བསྐྱངས་བས་གནས་ལུགས་རྒྱ་འབྱམས་ཆེན་པོའི་ལྷུམས་སུ་ཚུད་ཏེ་འཁོར་འདས་སྤང་བླང་བསལ་བཞག་མེད་པའི་དབྱིངས་དང་དབྱིངས་སུ་ལ་ཟླ་བ་ནི་དུས་གསུམ་རྒྱལ་བ་མ་ལུས་པའི་གསང་བ་མཐར་ཐུག་པ་སྟེ། ཨོ་རྒྱན་དུས་གསུམ་མཁྱེན་པས། གཟུང་བའི་ཡུལ་གྱིས་མ་གོས་ཤིང༌། །འཛིན་པའི་རྟོག་པས་མ་བསླད་པ། །རིག་སྟོང་རྗེན་པ་སྐྱོང་བ་ནི། །སངས་རྒྱས་ཀུན་གྱི་དགོངས་པའོ། །ཞེས་པ་ལྟར་ལྟ་བ་ལུང་རིགས་དང་འབྲེལ་བར་གཏན་ལ་དབབ་བྱའི་ཞེ་ཕུག་ཡེ་གྲོལ་རང་བྱུང་གི་ཡེ་ཤེས་དམིགས་གཏད་ཐམས་ཅད་དང་བྲལ་བའི་ཡེ་ཇི་བཞིན་པའི་གནས་ལུགས་ཀུན་ཁྱབ་རང་བྱུང་བློ་བྲལ་ཆེན་པོ་ཉིད། སྒོམས་པ་ཡེངས་མེད་མ་བཅོས་ཅོག་བཞག་བཞི་ལྡན་དུ་ལྷུག་པར་བཞག་པས་ཀ་དག་གི་དགོངས་པ་རྩལ་རྫོགས་ཏེ་འཁྲུལ་རྟོག་ཁྲེགས་སུ་གཅོད་པ་དང༌། ཁྱད་པར་མན་ངག་སྡེའི་ཁྱད་ཆོས་གོང་དུ་བསྟན་པའི་བཞུགས་སྟངས་གཟིགས་སྟངས་སྒོ་ཡུལ་རླུང་རིག་གི་གནད་ཟབ་མོ་ལ་བརྟེན་པས་འོད་གསལ་ཐོད་རྒལ་གྱི་སྣང་བ་འབྱམས་སུ་ཀླས་པའི་སྒོམ་པ་ཉམས་མྱོང་དང་འབྲེལ་བའི་གྲོགས་སུ། སྤྱོད་པ་དགེ་སྡིག་སྐྱོན་ཡོན་རང་གྲོལ་གྱི་གནད་དང་ལྡན་པས་བླང་དོར་རེ་དོགས་ཀྱི་སྒྲོག་དང་བྲལ་བར་ཆེད་འཛིན་གྱིས་མ་བཅིངས་པའི་ལེགས་ཉེས་ཀྱི་མཐའ་གཏོང་བའི་ཚུལ་དུ་ལ་བཟླས་པས། འབྲས་བུ་རང་གནས་རིག་པ་སྐུ་གསུམ་མངོན་དུ་གྱུར་ཏེ་ཚེ་གཅིག་ལ་འཇའ་ལུས་འཕོ་ཆེན་རྡོ་རྗེའི་གྲུབ་མཐའ་སྙོགས་ནས་ནང་གསལ་གདོད་མའི་གྲོལ་གཞིར་ཁྱད་ཆོས་དྲུག་ལྡན་དུ་མངོན་པར་བྱང་ཆུབ་ནས་ཕྱི་གསལ་སྐུ་དང་ཡེ་ཤེས་ཀྱི་རོལ་པ་མཐའ་ཡས་པ་སྤྲོ་བ་སྟེ།

གདོད་མའི་གྲོལ་གཞིར་ཁྱད་ཆོས་དྲུག་ལྡན་དུ་བྱང་ཆུབ་ནས་ཟག་མེད་འཇའ་ལུས་རྡོ་རྗེ་འཕོ་ཆེན་དྭངས་མའི་གྲུབ་མཐའ་ཡུད་ཙམ་གྱིས་གྲུབ་པར་འགྱུར་བས་ལམ་གྱི་རྟགས་སྣང་ཡོངས་སུ་རྫོགས་པའི་ཚུལ། ཐལ་འགྱུར་ལས། ཆོས་ཉིད་མངོན་སུམ་སྣང་བ་ཡིས། །ཡིད་དཔྱོད་འཛིན་པའི་ཚིག་ལས་འདས། །ཉམས་སྣང་གོང་དུ་འཕེལ་བ་ཡིས། །འཁྲུལ་པའི་སྣང་བ་ནུབ་པ་དང༌། །བར་དོའི་ཡེ་ཤེས་མངོན་དུ་བྱེད། །རིག་པ་ཚད་ཕེབས་སྣང་བ་ཡིས། །སྐུ་གསུམ་རྟོག་པའི་ལམ་སྣང་འདས། །ཆོས་ཉིད་ཟད་པའི་སྣང་བ་ཡིས། །ཁམས་གསུམ་འཁོར་བའི་རྒྱུན་ཐག་བཅད། ཅེས་གསུངས་པ་ལྟར་མངོན་དུ་བྱེད་པའི་ཐབས་ལ་གནད་དུ་བསྣུན་ཞིག །དེས་དེ་ཁོ་ན་ཉིད་རིག་པ་ཡེ་ཤེས་ཀྱི་དཀྱིལ་འཁོར་ལ་བརྟེན་ཏེ་རབ་ཏུ་སྤྲོས་མེད་ཚིག་གི་དབང་ཐོབ། གཞི་ཀུན་གཞིའི་ལས་དང་ཤེས་བྱའི་སྒྲིབ་པ་སྦྱངས། ཡེ་ཤེས་རྡོ་རྗེའི་བྱིན་རླབས་ཞུགས། ལམ་ཀ་དག་ལྷུན་གྲུབ་ཟུང་འཇུག་སྒོམ་པ་དབང༌། ཆོས་ཟད་བློ་འདས་ཀྱི་དགོངས་པ་ཀློང་དུ་གྱུར། འབྲས་བུ་ངོ་བོ་ཉིད་སྐུའི་གོ་འཕང་གི་སྐལ་བ་རྒྱུད་ལ་བཞག་པ་ཡིན་ནོ། །ལྔ་པ་བཀའ་ལུང་ཡོངས་རྫོགས་གཏད་པའི་དབང་གི་སླད་དུ་བརྒྱུད་གསུམ་བླ་མའི་ཚོགས་ལ་མོས་གུས་མཆོག་ཏུ་བསྐྱེད་པ་དང་ལྷན་ཅིག་དེ་དག་གི་དགོངས་བརྒྱུད་བྱིན་རླབས་མཐའ་དག་སྤར་བཏབ་པ་བཞིན་དུ་ཐོབ་སྟེ། རྫོགས་པ་ཆེན་པོ་ཀློང་ཆེན་སྙིང་གི་ཐིག་ལེའི་ཚིག་དང་དོན་མཐའ་དག་ལ་དབང་ཐོབ་ནས་བརྒྱུད་གསུམ་བླ་མའི་བྱིན་རླབས་ཆིག་རྫོགས་སུ་ཐོབ་པར་མོས་ཤིག །སྙིང་ཐིག་གི་གླེགས་བམ་སྤྱི་བོར་བཀོད་དེ། ཨོཾ་ཨཱཿཧཱུྃ། ཀུན་བཟང་རྡོ་རྗེ་སེམས་དཔའ་དགའ་རབ་རྗེ། །འཇམ་དཔལ་བཤེས་གཉེན་ཤྲཱི་སིང་ཧ་དང༌། །ཛྙཱ་ན་སཱུ་ཏྲ་འཆི་མེད་པདྨ་འབྱུང༌། །འོད་གསལ་སྙིང་པོའི་ཤིང་རྟ་བི་མ་ལ། །དབྱེར་མེད་ཀུན་མཁྱེན་ཆོས་ཀྱི་རྒྱལ་པོ་ཡིས། །སྐུ་གསུང་ཐུགས་དང་ཡོན་ཏན་ཕྲིན་ལས་ཀྱིས། །དེང་འདིར་སྐལ་ལྡན་ཁྱོད་ལ་བྱིན་བརླབས་པས།

།ཅིར་སྣང་སྒྱུ་འཕྲུལ་དྲྭ་བའི་འཁོར་ལོ་རྫོགས། །སྒྲར་གྲགས་མི་ཤིགས་རྡོ་རྗེའི་དབྱངས་སུ་སྨིན། །ཀ་དག་རིག་པ་གདོད་མའི་གནས་ལུགས་རྟོགས། །ལྷུན་གྲུབ་སྣང་བ་རྣམ་བཞིའི་རྩལ་རྫོགས་ནས། །ཚེ་གཅིག་འཇའ་ལུས་རྡོ་རྗེའི་སྲོག་འགྲུབ་ཤོག །ཨོཾ་ཨཱཿཧཱུྃ་མ་ཧཱ་གུ་རུ་ཛྙཱ་ན་སིདྡྷི་ཧཱུྃ༔ བཛྲ་ཀཱ་ཡ་ཝཱ་ཀ་ཙིཏྟ་གུ་ཎ་ཀརྨ་སརྦ་སིདྡྷྀ་ཨ་བྷི་ཥིཉྩ་མི༔ ཞེས་དབང་བསྐུར་བས་དབང་དང་བྱིན་རླབས་ཡོངས་སུ་རྫོགས་པ་སྐད་ཅིག་གིས་ཐོབ་སྟེ་ཀུན་མཁྱེན་ཆོས་ཀྱི་རྒྱལ་པོས་དགོངས་བརྒྱུད་འཕོ་བའི་བྱིན་གྱིས་བརླབས། རྟོགས་པ་གོང་ནས་གོང་དུ་སྤར། བརྟུལ་ཞུགས་བསྐྱེད། བྱ་བྲལ་བློ་འདས་རྫོགས་པ་ཆེན་པོའི་ཀློང་དུ་དགོངས་པའི་བཙན་ས་ཟིན་ཏེ། ཚེ་གཅིག་ལུས་གཅིག་གི་སྟེང་དུ་དོན་གཉིས་མཐར་སོན་གདོད་མའི་རྒྱལ་ཐབས་ལ་མངའ་གསོལ་བའི་མོས་པ་མཛོད། དེ་ལྟར་དབང་གི་དངོས་གཞི་གྲུབ་པའི་རྗེས་ནམ་མཁའ་གང་བའི་ལྷ་ཚོགས་རྣམས་ཀྱིས་བཀྲ་ཤིས་པའི་བདེན་ཚིག་དང་བཅས་ཏེ་མེ་ཏོག་གི་ཆར་སིལ་མ་བསྙིལ་བས་ཕྱོགས་དུས་ཀུན་ཏུ་དགེ་ལེགས་ཀྱི་སྣང་བ་ཆེན་པོས་ཁྱབ་པར་མོས་ལ་ ལས་བྱང་གི་ཤིས་བརྗོད་ཀྱི་མཚོན་བཀྲ་ཤིས་རྒྱས་པར་བརྗོད། དེ་ལྟར་ཡང་གསང་བླ་མའི་དཀྱིལ་འཁོར་ལ་བརྟེན་པའི་སྨིན་བྱེད་དབང་བཞི་ཆིག་རྫོགས་སུ་ཐོབ་པ་ཡིན་པས་རྩ་བ་དང་ཡན་ལག་གི་དམ་ཚིག་རྣམས་མ་ཉམས་པར་སྲུང་སྙམ་པས་འདིའི་རྗེས་ཟློས། གཙོ་བོའི་ཇི་ལྟར་ སོགས། དབང་བསྐུར་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་ཞིང་ཁམས་ཕུལ། མཎྜལ་ཕུལ། དེ་ཙམ་དུ་མ་ཟད་ལུས་སྲོག་ལོངས་སྤྱོད་ལེགས་བྱས་ཀྱི་དངོས་པོ་དང་བཅས་ཀུན་ཏུ་བཟང་པོའི་མཆོད་སྤྲིན་དུ་དམིགས་ནས་ལྟོས་པ་མེད་པར་འབུལ་བ་ཡོངས་སུ་བཞེས་ཏེ་ཆ་ཤས་ནས་ལོངས་སྤྱད་དུ་གསོལ་སྙམ་པས་རྗེས་ཟློས། དེང་ནས་བརྩམས་ཏེ་ སོགས། དེས་ཀུན་མཁྱེན་རིག་འཛིན་གྲུབ་བརྒྱའི་དེད་དཔོན་འཇིགས་བྲལ་གླིང་པའི་དགོངས་གཏེར་ནམ་མཁའ་མཛོད་ཀྱི་ཆོས་སྡེ་ལས་བྱོན་པའི་ཀློང་ཆེན་སྙིང་ཐིག་གི་འོད་གསལ་རྡོ་རྗེ་སྙིང་པོའི་ཟབ་གསང་གདམས་པའི་བཅུད་ཕུར་ཡང་གསང་བླ་མའི་སྒྲུབ་པ་ཐིག་ལེའི་རྒྱ་ཅན་གྱི་རིམ་པ་དབང་གི་ཆོ་ག་རྫོགས་པར་གྲུབ་པའི་དགེ་བའི་སྙིང་པོས་མཚོན་དུས་གསུམ་གྱི་ལེགས་བྱས་ཐམས་ཅད་གཅིག་ཏུ་བསྡུས་ཏེ་མཁའ་ཁྱབ་འགྲོ་ཀུན་ཀུན་བཟང་ཡེ་ཤེས་བླ་མའི་གོ་འཕང་བདེ་བླག་ཏུ་ཐོབ་པའི་ཕྱིར་བསྔོ་སྨོན་ཟབ་མོའི་ཐུགས་འདུན་དང་ཆབས་ཅིག་ལམ་འདིའི་སྒོ་ནས་རང་དང་གཞན་གྱི་དོན་རྒྱ་ཆེན་པོ་སྒྲུབ་པའི་ཐུགས་དམིགས་གནང་འཚལ།

བསོད་ནམས་འདི་ཡིས་ སོགས་བསྔོ་སྨོན་ཟབ་མོའི་རྒྱས་གདབ། དཔོན་སློབ་ཐམས་ཅད་དགའ་སྟོན་ཚོགས་ཀྱི་འཁོར་ལོ་ལ་ལོངས་སྤྱོད་ཏེ་རྡོ་རྗེའི་གླུ་གར་གྱི་སྤྱོད་པས་དཔའ་བོ་ཌཱ་ཀི་མཉེས་པར་བྱས་ཏེ་འདུས་པ་རྣམས་རང་གནས་སུ་བཏང༌། སློབ་དཔོན་གྱིས་ལྷག་མ་ནས་བཟུང་ཤིས་བརྗོད་ཀྱི་བར་རྗེས་ཀྱི་རིམ་པ་མཐར་དབྱུང་བས་གྲུབ་པའོ། །དེ་ལྟར་དབང་བསྐུར་ཚུལ་བཞིན་ཐོབ་པའི་ཕན་ཡོན་ཀྱང་དབང་རབ་འབྱམས་ལས། འདོད་པའི་དོན་རྣམས་རྫོགས་པ་དང༌། །དཔལ་དང་གྲགས་དང་ཡེ་ཤེས་དང༌། །དབང་ཕྱུག་ལེགས་པར་སྟེར་བ་དང༌། །སངས་རྒྱས་ཞིང་ཁམས་བཀོད་ལེགས་པར། །མངོན་པར་རྫོགས་པར་འཚང་རྒྱའོ། །ཞེས་སོགས་རྒྱ་ཆེར་གསུངས་སོ། །གསང་ཆེན་ཨུཏྤལ་བཞད་པའི་སྐྱེད་ཚལ་དབུས། །ཀུན་མཁྱེན་བླ་མ་ཨུ་དུམ་ཝཱ་རའི་ཕྲེང༌། །མཚུངས་མེད་རྣམ་ཐར་ཕྱེ་བའི་མཚར་སྡུག་ཅན། །སྐལ་བཟང་དད་པའི་རྒྱན་དུ་རིང་ནས་ཐོབ། །ཟབ་གསང་རྡོ་རྗེའི་བདུད་རྩིས་རབ་མྱོས་པའི། །བློ་མཆོག་བྱི་རུའི་མིག་ཡངས་གཡོ་བའི་མགུལ། །བྱིན་རླབས་ཆར་སྤྲིན་དཀྲིགས་པའི་ཕོ་ཉ་ཡིས། །རྟོགས་དཀའི་གནད་འདི་དགྲོལ་ལ་རིངས་བཞིན་བརྩམས། །གང་ལས་ཐོབ་པའི་རབ་དཀར་ཚོགས་ཟུང་ཟླས། །ཐེག་མཆོག་ཀུན་མུད་དར་ལ་བབ་པའི་མཐུས། །གྲོལ་བ་དྲུག་གི་སྦྲང་རྩིའི་དགའ་སྟོན་སྐྱེས། །ནམ་མཁའ་སྲིད་དུ་རྒུད་བྲལ་མཛེས་གྱུར་ཅིག །ཅེས་པའང་ཀུན་མཁྱེན་མཆེད་གསུམ་གྱི་ཡེ་ཤེས་ཉིན་བྱེད་གཅིག་ཏུ་འདུས་པའི་རང་གཟུགས་ཡོངས་རྫོགས་བསྟན་པའི་མངའ་བདག་རིགས་བརྒྱའི་སྤྱི་མེས་འཇམ་དབྱངས་བློ་གྲོས་རྒྱ་མཚོ་རིས་བྲལ་བསྟན་པའི་རྒྱལ་མཚན་དཔལ་བཟང་པོའི་ཕྱག་བཞེས་རྩ་བའི་ཟིན་ཐོ་དང་བཅས་དགྱེས་པའི་གསུང་གི་གནང་བ་ནན་དུ་བསྩལ་བ་གུས་པས་སྤྱི་བོའི་རྒྱུན་དུ་མཆོད་ཏེ་ཐེག་མཆོག་འོད་གསལ་སྙིང་པོའི་སྟོན་དང་བསྟན་པར་བཅས་པ་ལ་མི་ཕྱེད་པའི་དད་པ་ཅུང་ཟད་བརྟན་པའི་གཞོན་ནུ་ཡན་པ་བློ་བདེ་འཇིགས་མེད་མཁྱེན་བརྩེའི་འོད་ཟེར་རང་བྱུང་འོད་གསལ་ཐུགས་མཆོག་རྡོ་རྗེས་རྗེ་བཙུན་བླ་མ་ཐམས་ཅད་གཟིགས་པའི་སྤྱན་མངའ་མི་ཕམ་རྣམ་པར་རྒྱལ་བ་གདོད་མའི་ཐིག་ལེར་མངོན་པར་བྱང་ཆུབ་པའི་དུས་ཀྱི་མཆོད་པ་དང་འབྲེལ་བར་བྲིས་པ་འདིས་ཀྱང་ཐེག་མཆོག་རྡོ་རྗེ་སྙིང་པོའི་བསྟན་པའི་ཉིན་བྱེད་ནམ་ཡང་འགྲིབ་པ་མེད་པས་ཕན་བདེའི་ཨུཏྤལ་ཅིར་ཡང་བཞད་པའི་གཉེན་འབའ་ཞིག་ཏུ་གྱུར་ཅིག

།སརྦ་དཱ་མངྒ་ལཾ། དགེའོ།། །།