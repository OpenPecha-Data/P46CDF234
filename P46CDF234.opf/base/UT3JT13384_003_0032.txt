༄༅། །རྩ་གསུམ་དྲིལ་སྒྲུབ་ཞལ་ཐང་འབྲིང་པོའི་བཀོད་ཡིག་བཞུགས་སོ།། ༈ །ཞལ་ཐང་འབྲིང་པོའི་བཀོད་ཡིག་ནི། ཨོཾ་སྭ་སྟི་སིདྡྷཾ། རྩ་གསུམ་དྲིལ་སྒྲུབ་ཀྱི་ཞལ་ཐང་བཀོད་པ་འབྲིང་པོ་ཀུན་གོ་གཅིག་ཆོད་ཀྱི་བཀོད་ཡིག་ལ། དབུས་སུ་བླ་མ་ཀུན་འདུས་པདྨ་འབྱུང་གནས་སྣང་སྲིད་ཟིལ་གནོན་སྐུ་མདོག་དཀར་ལ་དམར་མདངས་ཆགས་པ། ཞལ་རས་ཞི་ཞིང་སྒེག་ལ་སྤྱན་ལྟ་སྟངས་ཧྲིག་གེ་བ་ཧུར་བག་ལྟ་བུའི་ཁྲོ་ཉམས་དང༌། ཞལ་འཛུམ་ཞིང་ཅུང་ཁྲོ་ཉམས། ན་བཟའ་ནང་དུ་གསང་གོས་དཀར་པོ། དེ་སྟེང་ཕོད་ཀ་མཐིང་ནག་གསེར་རིས་ཅན། དེ་སྟེང་ཆོས་གོས་དམར་པོ། དེ་སྟེང་སྣམ་སྦྱར་དམར་སེར་ལེའུ་ལ་གསེར་ཀྱི་མེ་གོར་རྩིང་ཞད་ཡོད་པ། དེ་སྟེང་གོས་བེར་དམར་སྨུག་གསེར་གྱི་འབྲུག་རིས་སོགས་ཅི་མཛེས། དབུ་ཞྭ་ཤེའུའི་སྙན་ཞུ་ཞེས་ཤ་བ་ཆུང་ངུའི་པགས་པས་ནང་གི་ཁ་དྲིལ་བྱས་པ་རྒོད་ལྡེམ་མེ་ལོང་རྨ་བྱའི་སྒྲོ་ཕོད་དར་སྣས་བརྒྱན་པ་སོགས་སྤྱི་ལྟར། ཕྱག་གཡས་སྡིགས་མཛུབ་དང་བཅས་གསེར་རྡོར་རྩེ་ལྔ་པ་ནམ་མཁར་འཕྱར་བའི་རྭ་རྩེ་ལས་མེ་ལྕེ་ཕྲ་མོ་གློག་གི་ཟེགས་མ་ལྟ་བུའི་རྩེ་མོ་ཇེ་སྦོམ་དུ་སོང་བ། འཇའ་གུར་གྱི་ཕྱིར་སླེབ་དུས་དྲག་མེ་ཟླུམ་འཁྱིལ་དུ་གྱུར་པའི་ནང་དུ་གུ་རུ་དྲག་དམར་དཔའ་གཅིག་སྤྱི་འགྲེ་ཟུར་ཞལ་གཡོན་གཟིགས་ཅན། གཙོ་བོ་སྐུ་ཚད་མཐོ་གང་དྲག་ཙམ་ལ་མཚོན་ན་གུར་དྲག་སོར་གང་ཙམ་པ་ཤིན་ཏུ་བཀོད་ལེགས། ཐང་ག་ཆེ་ན་གུར་དྲག་དེ་ལས་དྲག་པོ་རིགས་བཞི། ཤིན་ཏུ་ཆུང་ངུ་མེ་ཕུང་ཀློང་དུ་ཕྲ་ཐབས་སུ་འཕྲོ་བ་བྲིས་ན་ལེགས་ཀྱང༌། ཐང་ཆུང་ལ་བྲི་རྒྱུ་མང་པོ་དེ་རིགས་མི་ལེགས་པས་གཙོ་རྐྱང་ཁོ་ནས་ཆོག །ཕྱག་གཡོན་ལྟེ་བའི་ཐད་དུ་མཉམ་གཞག་མཛད་པའི་སྟེང་བྷནྡྷ་དུམ་བུ་གསུམ་པ་ནོར་བུའི་གང་བའི་དབུས་སུ་འཆི་མེད་ཚེ་བུམ་གསེར་མདོག་རིན་པོ་ཆེའི་རྒྱན་ལྡན་ནོར་བུས་ཁ་བརྒྱན་པ་ལས་མཇའ་མཚོན་སྣ་ལྔ་རྩ་བ་ཕྲ་བ་རྩེ་མོ་སྦོམ་པ་ཞིག་ཤར་གྱིས་འཕྲོས་པའི་རྩེར་ལྷ་མོ་མགྱོགས་མ་ལྔ་ཚོམ་མཐིང༌།

དཀར། སེར། དམར། ལྗང༌། གཡས་ཐམས་ཅད་མདའ་དར་གཡོབ་པ། གཡོན་རང་མདོག་གི་ཚེ་བུམ། ཞབས་གར་སྟབས་བདེ་ཉམས་འཁྱུག་པ། དར་དང་རིན་པོ་ཆེའི་རྒྱན་སོགས་སྤྱི་ལྟར། ལྔ་ཀ་བསྡམས་པས་གུར་དྲག་གི་སྐུ་ཚད་ཙམ། དེའང་གུར་དྲག་དང༌། འགྱོགས་མ་གཉིས་ཀ་འཇའ་གུར་གྱི་རྒྱབ། སྙན་གཡས་གཡོན་གྱི་ཐད་ཙམ་དུ་ཡོད་པ། མཐོ་དམན་མེད་པའི་ཆ་སྙོམས་དང་གྲ་འགྲིག་ཞིག་གལ་ཆེ། གྲུ་མོ་གཡོན་དུ་ཁ་ཊྭཱྃ་རྩེ་གསུམ་སྤྱི་ལྟར། ཞབས་སག་ལྷམ་གསོལ་ཞིང་གཡས་བརྐྱང་རྒྱལ་པོ་རོལ་སྟབས། ཕྱི་རོལ་དུ་གཞི་འོད་ཟླུམ་མཐིང་ག་ལ་གསེར་གྱི་ཟེར་ཐག་དང་མཐའ་སྐོར་དུ་འཇའ་གོར་ཁ་དོག་ལྔ་ལྡན་ཤིན་ཏུ་མཛེས་པའི་རྒྱབ་ཏུ་ཤིང་ལོ་མེ་ཏོག་གང་མཛེས་ཀྱིས་བསྐོར་བ། གདན་སེང་གེས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ། ཟླ་བ། ཉི་མ་སྟེ་བཞི་བརྩེགས་སོ། །སྤྱི་བོར་འཇའ་སྤྲིན་གྱི་དབུས་སུ་ཆོས་སུ་སྐུ་སྣང་བ་མཐའ་ཡས་དམར་པོ། ཕྱག་མཉམ་གཞག་བེཌཱུརྻའི་ལྷུང་བཟེད་བདུད་རྩིས་གང་བ། སྤྲུལ་སྐུ་ཆ་ལུགས་སོགས་སྤྱི་འགྲེ། གདན་པད་ཟླ། ཨོ་རྒྱན་གྱི་སྤྱི་བོ་དང་བར་དུ་འཇའ་འོད་ཀྱིས་སྦྲེལ་བ། དེའི་གཡས་སུ་ཅུང་དམའ་བར་སྤྱན་རས་གཟིགས་སེམས་ཉིད་ངལ་བསོ་གཡས་མཆོག་སྦྱིན། གཡོན་སྐྱབས་སྦྱིན་པད་དཀར། དར་དང་རིན་པོ་ཆེའི་རྒྱན། རི་དྭགས་པགས་པས་ནུ་གཡོན་བཀབ་པ་སོགས་སྤྱི་ལྟར། ཞབས་ཕྱེད་སྐྱིལ། གདན་པད་ཟླའོ། གཡོན་དུ་ཡི་དམ་ཡོངས་འདུས་རྟ་མགྲིན་དམར་སྨུག །གཡས་མཐེབ་སྲིན་སྦྱར་ཞིང་སོར་མོ་ལྷག་མ་གསུམ་བསྒྲེངས་པའི་དབང་སྡུད་ཀྱི་ཕྱག་རྒྱས་གྲི་གུག་འཕྱར་ཞིང༌། གཡོན་ཐོད་ཁྲག་ཐུགས་ཀ །དུར་ཁྲོད་ཀྱི་ཆས་བརྒྱད་དང༌། རུས་པའི་རྒྱན་ཁྲོ་ཉམས་སྤྱི་ལྟར། གཤོག་པ་སོགས་དཔའ་ཆས་མི་དགོས། ཡུམ་མཁའ་འགྲོ་ཀུན་འདུས་རྡོ་རྗེ་ཕག་མོ་གྲི་ཐོད་འཛིན་པས་ཡབ་ལ་འཁྱུད་ཅིང༌། རིན་ཆེན་དང་རུས་རྒྱན་གཟིགས་ཤམ་ཅན། ཡབ་ཀྱི་སྤྱི་བོར་རྟ་གདོང་ལྗང་གུ། རྔོག་མ་དམར་པོ། ཞུར་དཀར་པོ།

ཕྲུམ་ཕྲུམ་སེར་པོ་ནམ་མཁར་ཞལ་གདངས་ནས་འཚེར་བ། ཡུམ་གྱི་སྤྱི་བོར་ཕག་གདོང༌། ཡབ་ཡུམ་ཞལ་དངོས་སུ་སྦྱོར་བ། ཞབས་གཡོན་བརྐྱངས་པའི་དོར་སྟབས། གདན་པདྨ། ཉི་མ། བདུད་བཞི་སྟེ་གཡས་སུ་ལྷའི་བུའི་བདུད་དཀར་པོ་ཞི་ཉམས། ཉོན་མོངས་མདུད་དམར་པོ་ཆགས་ཉམས། གཡོན་དུ་ཕུང་བདུད་ལྗང་གུ་སྒེག་ཉམས། འཆི་བདུད་ནག་པོ་ཁྲོ་ཉམས་ཅན་རྣམས་མགོ་གཡོན་དུ་བསྟན་ནས་བསྒྱེལ་བ། ཕྱི་རོལ་དུ་མེ་རི་པ་ཏྲའི་རྣམ་པ། སྤྱིར་རྟ་མགྲིན་འདི་རྙིང་མའི་གཤིན་རྗེ་ཁྲོས་པ་ལྟ་བུའི་ཧ་ཅང་ཁྲོ་ཉམས་མི་ཆེ་བ། གསར་མའི་དྲང་སྲོང་ཁྲོས་པ་ལས་ཅུང་ཁྲོ་ཉམས་ཚེ་ཙམ་དང༌། སྐུ་ལུས་ཀྱང་འགྱིང་ཞིང་སྒེག་ཉམས་ལས་སྦོམ་ཐུང་ལྟ་བུ་མི་བྲི། ཐུགས་རྗེ་ཆེན་པོའི་འོག་ཏུ་གཏེར་སྟོན་སངས་རྒྱས་བླ་མ་སྐུ་ཤ་རྒྱས་ཤིང་བརྗིད་ཆགས་པ། སྤྱན་ཟླུམ་ཧྲིག་གེ་བ། ཞལ་ཚོམ་ཅུང་ཟད་ཡོད་པ། དབུ་སྐྲ་ཟླུམ་འཁྱིལ། ནང་དུ་གསང་གོས་དཀར་པོ། དེ་སྟེང་གོས་རྒྱ་ཁ། དེ་སྟེང་སྟོད་ལེ་སེར་པོ་བྲང་གཞུང་དུ་ཐོར་གཅུགས་སྦྲེལ་བའི་རྒྱ་གོས་ལྟ་བུ། དེ་སྟེང་སྐུ་གཟན་དམར་པོ་ཞིག་དཀྲིས་པ། རྒྱབ་ཏུ་བེར་དམར་སྨུག་ལྷུབ་གྱོན། དབུ་ཞྭ་པདྨ་སཾ་ཞུ་རྣ་ཐུང་རྒྱབ་ཡོད་པ་གསེར་སྐུད་ཅན། ཕྱག་གཡས་ཆོས་མཆད། གཡོན་མཉམ་གཞག་སྟེང་གཏེར་གྱི་སྒྲོམ་བུ་གདན་རིན་པོ་ཆེའི་ཁྲི་ཆུང་དང་དར་འབོལ། རྟ་མགྲིན་འོག་ཏུ་རྩ་བའི་བླ་མ། སློབ་དཔོན་རིན་པོ་ཆེའི་འོག་ཏུ། མགོན་པོ་ཕོ་རྒྱུད་ཀྱི་གཙོ་བོ་རྒྱུད་མགོན་ལེགས་ལྡན་སྐུ་མདོག་མཐིང་ནག་སྦོམ་ཞིང་ཐུང་བ། ཁྲོ་གཉེར་སྤྱན་གསུམ་དབུ་སྐྲ་སྨར་སྨིན་ཁམ་ནག །གཡས་གྲི་གུག་དང༌། གཡོན་ཐོད་ཁྲག་ཐུགས་ཀར་སྟེང་འོག །མཆན་གཡས་ཙནྡན་གྱི་བིང་ཆེན་སྒོ་གཉིས་པ་རྩེ་མོར་ནོར་བུས་མཚན། དར་ནག་གི་འཇོམ་བེར་བརྩེག་མ། གསེར་སྐེད། ཐོད་སྐམ་དབུ་རྒྱན་རློན་པའི་དོ་ཤལ་དང༌། སྦྲུལ་རྒྱན་དང་མི་ལྤགས་སོགས་དུར་ཁྲོད་ཆས། ཞབས་སག་ལྷམ་ཡུ་རིང་གསོལ་ནས་གཡོན་བརྐྱང་པའི་དོར་སྟབས།

གདན་པད་ཉི་དགྲ་བགེགས་མི་རོ་རྟ་རོ། སྤྱི་བོར་བྱ་ཁྱུང༌། དཔུང་མགོ་གཉིས་ནས་སེངྒེ། རྩིབ་ལོགས་གཉིས་ནས་འཕར་དྲེད། ཞབས་ལས་སྟག་རྣམས་འཕྲོ་བ། མེ་ཕུང་འབར་བའི་དབུས་ན་བཞུགས་པ་སོགས་སྤྱི་ལྟར། ལེགས་ལྡན་གྱི་གཡས་ཅུང་ཟད་དམའ་བར་གཉིས་མེད་རྒྱུད་ཀྱི་གཙོ་བོ་མ་ནིང་མཐིང་ནག་ཁྲོ་གཏུམ། གཡས་རུ་མཚོན་འཕྱར། གཡོན་སྙིང་དང་ཞབས་པ་འཛིན། སྤྱན་གསུམ་དམར་ཟླུམ་སོགས་ཁྲོ་ཉམས་སྤྱི་འགྲོ། སྤྲུལ་ནག་གི་རལ་པ་ཐུར་དུ་འཕྱང་བ། ཐོད་པ་སྐམ་པོའི་དབུ་རྒྱན་དང༌། རློན་པའི་དོ་ཤལ། སྙིང་ཕྲེང་དང༌། སྦྲུལ་ཆུན། དར་ནག་གི་འཇོལ་བེར་བརྩེགས་མ། གསེར་སྐེད་དང་མི་ལྤགས་ཀྱི་སྐེ་རགས་ཙནྡན་གྱི་བིང་ཆེན་སྒོ་གསུམ་པ་རྐེད་པར་བཙུགས་པ། དར་སྣ་ཚོགས་ཀྱི་ཅོད་པན་དང་ལྷབ་ལྷུབ། ཞབས་གཡོན་བརྐྱང་དོར་སྟབས། གདན་པད་ཉི་མི་རོ། གཡོན་ཅུང་ཟད་དམའ་བར་སྲིད་པ་མོ་རྒྱུད་ཀྱི་གཙོ་མོ་ཨེ་ཀ་ཛ་ཊི་སྐུ་མདོག་སྨུག་ནག །དཔྲལ་བར་སྤྱན་དམར་ཟླུམ། ཞལ་ནས་ཚེམས་གཅིག་རལ་པ་ཁམ་ནག་ཐུར་དུ་གྲོལ་བའི་དབུས་ནས་ལྕགས་རལ་ནག་པོ་ཉག་གཅིག་གྱེན་དུ་ལངས་པ། ཐུགས་ཀར་འོ་མ་འཛག་བཞིན་པའི་ནུ་མ་གཅིག་འཕྱང་བ། གཡས་ཞིང་དབྱུག་ཀླད་ལ་འཕྱར། གཡོན་དགྲ་སྙིང་བཟུང་ཞིང་ལྕགས་སྤྱང་ཁ་ཕ་གྱུས་པ་ཁྲ་ཐབས་སུ་འགྱེད་པ། ཐོད་སྐམ་ཅོད་པན་དང༌། ཐོད་སྐམ་གྱི་དོ་ཤལ། མི་ལྤགས་འཇའ་སྤྲིན་གྱི་སྟོད་གཡོགས། སྟག་ཤམ། རུས་པའི་རྒྱན་ལྔ། ཞབས་གཡོན་བརྐྱང་པའི་གར་སྟབས། གདན་པད་ཉི། མི་རོ། མ་ནིང་གཡས་ཅུང་ཟད་དམའ་བར་གནོད་སྦྱིན་ནོར་ལྷའི་གཙོ་བོ་རྣམས་སྲས་སྐུ་མདོག་སེར་པོ། གཡས་རྒྱལ་མཚན་གཡོན་ནེའུ་ལེ་ནོར་བུ་སྐྱུགས་པ། རིན་པོ་ཆེའི་ཐོར་ཚུགས་དང་དབུ་རྒྱན། དར་གྱི་ན་བཟའ་ཁ་དོག་སྣ་ཚོགས་ལྷབ་ལྷུབ། ཕྲག་གོང་གཡས་སུ་ཉི་མ། གཡོན་དུ་ཟླ་བ། མདུན་དུ་ནོར་སྤུངས། ཞབས་གཡོན་བརྐྱངས་པའི་རོལ་སྟབས་ཀྱིས་སེང་གེ་དཀར་མོ་ཉལ་ཐབས་ཀྱིས་སྟེང་ན་བཞུགས་པ་སོགས་སྤྱི་ལྟར་དང༌།

གདན་སྣ་ཚོགས། པདྨ། ཉི་མ། རྣམ་སྲས་ཀྱི་ཐད་ཨེ་ཀ་ཛ་ཊི་གཡོན་དུ་གཏེར་བདག་གཞི་བདག་གི་གཙོ་མོ་བཀྲ་ཤིས་ཚེ་རིང་མ་དཀར་གསལ་ཞི་འཛུམ། གཡས་གསེར་གྱི་རྡོ་རྗེ་འཕྱར། གཡོན་གསེར་གྱི་ཚེ་བུམ་ནོར་བུའི་ཁ་རྒྱན་ཅན་ཐུགས་ཀར། ནང་གོས་ལྗང་གུ། སྐུ་རགས་སྔོན་པོ། ཕྱི་གོས་དཀར་པོ་གསེར་རིས་ཅན། སེང་གེ་དཀར་མོ་ལ་ཆིབས་པ། གདན་པདྨ། ཟླ་བའོ། ༈ །ལེགས་ལྡན་གྱི་མདུན་དུ་འཇའ་གུར་གྱི་དབུས་སུ་མཆོད་པའི་བྱེ་བྲག་གཙོ་བོ་ཐམས་ཅད་པའི་ནང་དུ་གཏོར་མ་རིན་ཆེན་འབར་མ་དཔེ་བྲིས་ཡོངས་གྲགས་ལྟར་དང༌། དེའི་གཡས་སུ་སྨན་ཕུད་སྣོད་ཞི་ཐོད། གཡོན་དུ་རཀྟའི་དྲག་ཐོད། གཏོར་མའི་མདུན་དུ་རིན་པོ་ཆེའི་པད་གཞོང་དུ་ཚོགས་གཏོར་ལ་ཚོགས་རྫས་ཤིང་ཏོག །ལ་བུག་ཉ་ཤ །ཁུར་བ། ཐུད་སོགས་ཀྱིས་བརྒྱན་པ། དེའི་གཡས་སུ་རིན་པོ་ཆེའི་ཕུད་ཀོང་གསེར་སྐྱེམས་བཅས། གཡོན་དུ་ཚོགས་ཆང་བདུད་རྩིའི་ཐོད་པ་བཅས། དེའི་མདུན་དང་གཡས་གཡོན་གང་བདེར་མཆོད་ཡོན་རིན་པོ་ཆེའི་པད་ཕོར་ཀོང་བུ་ཡུ་རིང་གི་རྣམ་པའི་ནང་དུ་མཆོད་ཡོན་དཀར་པོས་ཁེངས་པ། ཞབས་བསིལ་དངུལ་གྱི་བྱ་མ་བུམ། གཞན་མེ་བུམ་སོགས་ནས་རོལ་མོའི་བར་སྤྱི་ལྟར་དང༌། འདོད་ཡོན་ལྔ་རྣམས་བཀོད་མཛེས། དེ་ལས་རྒྱས་ན་བཀྲ་ཤིས་རྫས་རྟགས་སོགས་བྲིས་ཀྱང་ཆོག་གོ ༈ །བསྡུ་ན་སློབ་དཔོན། རིགས་བདག །ཐུགས་རྗེ་ཆེན་པོ་ཞི་དྲག །གུར་དྲག་དང་མགྱོགས་མ། ལེགས་ལྡན། རྣམ་སྲས། ཚེ་རིང་མ་ཙམ་གྱིས་མཐུས་སོ།། མངྒ་ལཾ།།