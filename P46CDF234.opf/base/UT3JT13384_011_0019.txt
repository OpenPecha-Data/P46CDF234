༄༅། །འཆི་མེད་འཕགས་མའི་སྙིང་ཐིག་གི་རྒྱུན་གྱི་རྣལ་འབྱོར་ཕྱག་རྒྱ་གཅིག་པ་དང་འབྲེལ་བའི་བསྐྱེད་རྫོགས་ཀྱི་ཁྲིད་མདོར་བསྡུས་འཆི་མེད་གྲུབ་པའི་ཟིལ་མངར་ཅེས་བྱ་བ་བཞུགས་སོ།། །།ན་མོ་གུ་རུ་ཨཱརྻ་ཏཱ་རེ་ཡེ། །འཕགས་མ་གང་ཞིག་ཡིད་ལ་དྲན་ཙམ་གྱིས། །ཕུན་ཚོགས་ཚེ་ཡི་དངོས་གྲུབ་སྩོལ་མཛད་མ། །བཅོམ་ལྡན་འདས་མ་ཡིད་བཞིན་འཁོར་ལོ་དང༌། །བླ་མ་ཐ་མི་དད་པས་ཤིས་པ་སྩོལ། །དེ་ཡི་སྒྲུབ་ཐབས་ཨོ་རྒྱན་སློབ་དཔོན་ཆེའི། །ཞལ་ལུང་འོད་གསལ་སྤྲུལ་པའི་རྡོ་རྗེ་ཡི། །དགོངས་མཛོད་ཟབ་མོའི་ཀློང་སྒྲོམ་སྨུག་པོ་ནས། །བྱོན་པའི་འཕགས་མའི་ཐུགས་ཏིག་ཁྲིད་རིམ་དབྱེ། དེ་ལ་འདིར་འཆི་མེད་སྒྲོལ་མ་དཀར་མོ་ཚེ་སྦྱིན་ཡིད་བཞིན་འཁོར་ལོ་ལ་གྲུབ་པའི་སློབ་དཔོན་རྣམས་ཀྱི་བཀའ་སྲོལ་བཀའ་གཏེར་ཇི་སྙེད་ཅིག་བཞུགས་པ་ལས་འདིར་ཨོ་རྒྱན་དུས་གསུམ་མཁྱེན་པའི་ཐུགས་བཅུད་པདྨ་འོད་གསལ་མདོ་སྔགས་གླིང་པའི་ཟབ་མོ་དགོངས་གཏེར་གྱི་ཆོས་སྡེ་འཆི་མེད་འཕགས་མའི་ཐུགས་ཏིག་ལ་ཆོས་སྐོར་ཟབ་ཅིང་རྒྱ་ཆེ་བར་བཞུགས་པ་ལས་འདིར་ཕྲིན་ལས་ཡེ་ཤེས་སྣང་བའི་སྙིང་པོ་བཅུད་དྲིལ་སྤྲོས་མེད་རྒྱུན་གྱི་རྣལ་འབྱོར་ཕྱག་རྒྱ་གཅིག་པ་དང་འབྲེལ་བའི་ཁྲིད་ཀྱི་རིམ་པ་འཆད་པ་ལ། སྔོན་འགྲོ་དང༌། དངོས་གཞི། རྗེས་ཀྱི་རིམ་པའོ། །དང་པོ་ལ་ཐུན་གྱི་སྔོན་འགྲོ་དང་ཁྲིད་ཀྱི་སྔོན་འགྲོའོ། དང་པོ་ནི། རང་ཉིད་བདེ་བའི་སྟན་ལ་ལུས་གནད་རྣམ་སྣང་ཆོས་བདུན་ལྡན་དུ་བཅའ། ངག་གནད་རླུང་རྒྱུ་བ་རང་སོར་བཞག །སྣ་བུག་གཡས་གཡོན་དབུས་གསུམ་ནས་རླུང་རོ་ལན་དགུའམ་སུམ་ཕྲུགས་སུ་བསལ་བས་རླུང་དྭངས་སྙིགས་འབྱེད་དེ་ཅུང་ཞིག་ངལ་བསོ་བས་བསམ་གཏན་གྱི་སྣོད་རུང་དུ་བྱས་རྗེས། མདུན་གྱི་ནམ་མཁར་རྩ་བའི་བླ་མ་དང་དབྱེར་མེད་པའི་སངས་རྒྱས་འོད་དཔག་མེད་སྤྲུལ་སྐུའི་ཆ་བྱད་ཕྱག་གཉིས་མཉམ་བཞག་གི་སྟེང་འཆི་མེད་བདུད་རྩིས་གང་བའི་ལྷུང་བཟེད་བསྣམས་པ་པད་ཟླ་ལ་བཞུགས་པར་བསམ་ལ།

དཔལ་ལྡན་རྩ་བའི་བླ་མ་སོགས་དང༌། དུས་གསུམ་སམས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། བདག་གི་རྒྱུད་བྱིན་གྱིས་བརླབ་ཏུ་གསོལ། ཟབ་ལམ་གྱི་རྟོགས་པ་ཁྱད་པར་ཅན་སྐྱེ་བར་བྱིན་གྱིས་བརླབ་ཏུ་གསོལ། ཚེ་འདི་ཉིད་ལ་འཆི་མེད་ཡེ་ཤེས་ཀྱི་སྐུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་མོས་གུས་གདུང་ཤུགས་དྲག་པོས་གསོལ་བ་ལན་གསུམ་ཉུང་མཐར་བྱས་པ་བཏབ། མཐར་བླ་མ་འོད་དུ་ཞུ་རང་ལ་ཐིམ་པར་མོས་ལ་གསལ་སྟོང་འཛིན་མེད་ཀྱི་ངང་དུ་འཇོག །རྣམ་རྟོག་ཐོལ་གྱི་སྐྱེས་པ་ན་དེ་རྗེས་མི་གཅོད་པར་ཁྲིད་ཀྱི་དམིགས་པ་གང་རུང་ལ་འཇུག་པར་བྱ། འདི་ནི་འོག་ནས་འབྱུང་བའི་ཁྲིད་ཐམས་ཅད་ཀྱི་སྔོན་དུ་འགྲོ་བར་གཅེས་སོ། གཉིས་པ་ཁྲིད་ཀྱི་སྔོན་འགྲོ་ལ་ཐུན་མོང་གི་སྔོན་འགྲོ་དང༌། ཁྱད་པར་གྱི་སྔོན་འགྲོའོ། དང་པོ་ནི། ཟབ་ལུང་གི་གཏེར་བྱོན་སྒྲོལ་མའི་རྡོ་རྗེའི་ཚིག་རྐང་དུ། །དབེན་ཞིང་ཡིད་དང་མཐུན་པའི་སར༔ ངེས་འབྱུང་དྲག་པོས་རྒྱུད་བསྐུལ་ཏེ༔ ཞེས་གསུངས་པ་ལྟར། དང་པོ་ཁོ་ནར་འཁོར་བ་ལས་ངེས་པར་འབྱུང་བའི་བློ་བསྐྱེད་པའི་ཐབས་ལ་རང་རེ་རྣམས་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་གསུམ་གྱི་རང་བཞིན་ཁོ་ན་ལས་མ་འདས་ཤིང་བདེ་བའི་གོ་སྐབས་སྐྲ་ཡི་ཉག་མའི་ཁྱོན་ཙམ་ཡང་མེད། དེ་ཡང་ངན་སོང་གསུམ་དུ་སྐྱེས་ན་སྡུག་བསྔལ་ལ་བཟོད་བླག་མེད། ད་ལྟ་ཉིན་གཅིག་གི་དྲོ་གྲང་འཁྱག་ལྟོག་ཕྲ་མོ་ཡང་མ་བཟོད་ན་ངན་སོང་གི་སྡུག་བསྔལ་བཟོད་པ་ལྟ་ཅི། གལ་ཏེ་མཐོ་རིས་གསུམ་དུ་སྐྱེ་བ་ཞིག་ཡིན་ནའང་འཁོར་བའི་རྒྱུ་མ་རིག་པ་སྤང་བར་མ་ནུས་ཤིང་ཟག་བཅས་ཀྱི་བདེ་བ་ཕྲ་མོ་དག་ཡུད་ཙམ་གྱིས་འགྱུར་བ་དང་འགྲོགས་ཤིང༌། བདེ་བ་ལྟར་སྣང་བ་དེ་དག་ཀྱང་ཕྱི་ཕྱིར་སྡུག་བསྔལ་ཤ་སྟག་འདུ་བྱེད་པའི་རྒྱུ་རུ་སོང་ནས། སླར་ཡང་འོག་ནས་འོག་ཏུ་ལྷུང་བར་འགྱུར་བའི་རང་བཞིན་ལ་བསམ་ནས་སྐྱོ་བ་བསྐྱེད། གནས་རིས་དེ་དག་ཏུ་སྔོན་ཡང་ཚེ་ཐོག་མ་མེད་པ་ནས་ད་བར་འཁྱམས།

ད་དུང་ཡང་སྒོ་གསུམ་གྱི་ལས་བྱེད་པ་འདི་ནི་སྡིག་པ་མི་དགེ་བ་འབའ་ཞིག་བྱེད་པ་མང་བས་ཚེ་འདི་འཕོས་མ་ཐག་ངན་སོང་དུ་འགྲོ་ངེས་པར་རེད་འདུག །ལས་བྱས་པ་ཆུད་མི་ཟ། མ་བྱས་པའི་ལས་དང་མི་འཕྲད་པའི་རང་བཞིན་དུ་དེ་བཞིན་གཤེགས་པས་གསུངས་པ་རང་གི་ལས་ཀྱི་རྣམ་སྨིན་རང་གི་བདག་གིར་བྱ་བ་ལས་གཞན་ལ་བསྒོ་སྒྱུ་ནི་མེད། བཀྲུ་རྒྱུ་དང་དོར་རྒྱུ་ནི་མེད་པས་དེས་ན་རྣམ་སྨིན་དོས་དྲག་ལ་རྒྱུན་རིང་བ་ལ་སྤྱོད་དུ་རན། ཟག་བཅས་ཀྱི་དགེ་བ་ཕྲ་མོས་མཐོ་རིས་སུ་སྐྱེ་ནའང༌། མིར་སྐྱེ་རྒ་ན་འཆི། ལྷ་འཆི་འཕོ་ལྟུང་བའི་སྡུག་བསྔལ་དང༌། ཁམས་གོང་མ་ན་ཏིང་ངེ་འཛིན་གྱིས་ངང་དུ་ཡུན་རིང་གནས་པ་ཡང་སེམས་དེ་ཟད་པ་དང་འོག་མར་ལྟུང་བ་ལས་ཐར་བའི་རྒྱུར་མ་སོང་བས་སྡུག་བསྔལ་ལ་འཁོར་མོ་ཡུག་ཏུ་ལོངས་སྤྱོད་དགོས་པར་འདུག་པས་ད་ཕྱིན་དགེ་མི་དགེ་ལ་བླང་དོར་བསྐྱེད་ཅིང༌། དེ་ཡང་ད་ལྟ་ནས་འཕྲལ་འཕྲལ་ལག་ལེན་ཐེབས་དགོས་རྒྱུ་ལས་སང་བྱེད་གནང་བྱེད་ཀྱི་མི་ཕན་ཏེ་རང་རེ་རྣམས་ཀྱི་ཚེ་སྲོག་ཆུ་ཡི་ཆུ་ལྦུར་ལྟ་བུ་འདི་ནི་མི་རྟག་ཅིང་སྐད་ཅིག་གི་གཡོ་བའི་ཆོས་ཅན་རླུང་གསེབ་ཀྱི་མར་མེ་ལྟ་བུ། བར་སྣང་གི་སྤྲིན་ལྟ་བུ་ད་ལྟ་ཡོད་ཀྱང་ད་ལྟ་མེད་པ་ཤིན་ཏུ་མི་བརྟན་ལ། དེའང་ཕྱི་སྣོད་ཀྱི་འཇིག་རྟེན་ནམ་ཟླ་དུས་བཞིའི་འགྱུར་ལྡོག །ནང་སྐྱེ་འགྲོ་མཆོག་དམན་ཐམས་ཅད་ཀྱི་ཚེ་ལ་ངེས་མེད། ནམ་འཆི་ཆ་མེད། འཆི་རྐྱེན་ངེས་མེད། ངེས་པར་འཆི་བའི་ཆོས་ཉིད་ལས་མ་འདས་ཤིང་འཆི་བའི་སྡུག་བསྔལ་ཉམས་སུ་མྱོང་བའི་ཚེ་ན་སྟོབས་དང༌། ནོར་དང༌། རིགས་གཟུགས་དཔལ་འབྱོར་ཇི་ལྟར་བཟང་ཡང་ཕན་པ་མེད་ལ་རང་ཉིད་གཅིག་པུས་སྡུག་བསྔལ་དེ་ཉམས་སུ་མྱོང་དགོས། བར་དོའི་འཇིག་སྐྲག་གི་སྡུག་བསྔལ་ནི་བསམ་གྱིས་མི་ཁྱབ་གར་སྐྱེ་གར་འགྲོའི་གཏད་སོ་དང་རང་དབང་ནི་མེད། གཅེས་པའི་ལུས་ཀྱང་ཤུལ་དུ་བཞག་ནས་འཇིག་རྟེན་ཕྱི་མའི་སྐྱས་ཆེན་པོར་འདེགས་པའི་ཚེ་སྐྱབས་དང་མགོན་ནི་དམ་པའི་ཆོས་ཁོ་ན་ཡིན་ཀྱང༌།

དེའང་མ་སྒྲུབ་པས་འགྱོད་པ་ན་ཕྱིས་པ་ཡིན་པས་དེ་བས་ད་ལྟ་ཉིད་དུ་དམ་པའི་ལྷ་ཆོས་གཤའ་མ་ཞིག་ལ་བརྩོན་པར་མ་བྱས་ན། རང་གི་རང་བསླུས་པའི་རྨོངས་པ་སྙིང་ལ་གདོན་ཆེན་པོས་བཏབ་པ་ཡིན་པས་རང་མགོ་མི་བསྐོར་བ་རང་མགོ་ཉི་མ་དམ་པའི་ལྷ་ཆོས་ཀྱི་འདོན་པར་བྱ། དེའང་ལྷ་ཆོས་སྒྲུབ་པའི་རྟེན་ཕུན་སུམ་ཚོགས་པ་དལ་འབྱོར་བཅོ་བརྒྱད་ཚང་བའི་ལུས་རྟེན་འདི་ཡིན་ན་དེ་ནི་ད་ལྟ་བདག་ལ་སྔོན་བསག་བཟང་པོའི་བྱེད་པས་ཐོབ་ནས་གདའ་བས་དེ་གྲོན་བརླག་མ་ཤོར་བ་མ་བྱས་ན་ཕྱིས་ནས་འདི་འདྲའི་རྟེན་བཟང་ནི་ལྷའི་ནང་ན་མེད་ན་གཞན་དུ་ག་ལ་ཡོད། དེས་ན་ནོར་གཅེས་པ་འགའ་ཞིག་སྟོར་བས་གྱོང་ཆེ་ཟེར་བའི་ཟླ་ལ་མེད། གཏན་དུ་བདེ་བའི་གོ་འཕང་ཀྱང་རྟེན་འདིས་སྒྲུབ་ནུས་སྟེ་སངས་རྒྱས་བྱང་སེམས་གྱི་རྣམ་ཐར་དང་མཁས་གྲུབ་གོང་མའི་རྣམ་ཐར་ལ་གཟིགས། འདི་ཕུང་ཕྱི་ཕུང་ཡང་འདིའི་སྟེང་ནས་བྱེད་དེ་སྡིག་ཅན་རྣམས་དམྱལ་བར་སྐྱེ་བའི་ལོ་རྒྱུས་ལ་ལྟོས། དེས་ན་ཡར་འགྲོ་མར་འགྲོའི་ས་མཚམས་ལེགས་ཉེས་ཀྱི་འདུན་མ་ད་རེས་འཆུག་མི་ཉན། བློ་ཉེས་གྲོས་ཉེས་སུ་མ་ཤོར་བ་དང༌། དལ་འབྱོར་གྱི་ནོར་བུ་ལག་ཏུ་ལོན་པ་ཐང་དུ་མ་ཤོར་བ་སྙིང་པོ་ལོན་པའི་ཐབས་ལ་སྒོ་གསུམ་འབད་པ་དྲག་པོས་བརྩོན་དགོས། བརྩོན་རྒྱུ་ནི་དམ་པའི་ཆོས་སྲིད་ཞིའི་ཉེས་ཚོགས་ཐམས་ཅད་སེལ་བའི་བདུད་རྩི། འཁོར་བའི་གཅོང་ནད་འབྱིན་པའི་སྨན་ཆེན་དེ་བསྟེན་དགོས་ཀྱང༌། རང་སྟོབས་ཀྱིས་མི་ཤེས་པས། རྐྱེན་དགེ་བའི་བཤེས་གཉེན་མཚན་ཉིད་དང་ལྡན་པ་མཉེས་པ་གསུམ་གྱི་བསྟེན་ནས་ཅི་གསུང་བཀའ་སྒྲུབ། ཅི་མཛད་ཚད་མར་མཐོང་བའི་མོས་གུས་ཀྱིས་ལམ་གྱི་སྲོག་ཏུ་བཟུང་ནས་དེ་ཡི་ཞལ་གྱི་བུམ་བཟང་ལས་བྱོན་པ་དེ་དོན་མེད་དུ་མི་གཏོང་བར་གུས་སྦྱོར་དང་རྟག་སྦྱོར་དང༌། ཆོས་མི་ཤེས་པའི་བརྩོན་འགྲུས་དྲག་པོས་བློ་ཆོས་སུ་འགྲོ་བ། ཆོས་ལམ་དུ་འགྲོ་བ། ལམ་གྱི་འཁྲུལ་པ་ཞི་བ། འཁྲུལ་སྣང་ཡེ་ཤེས་སུ་འཆར་བ་ཞིག་མ་བྱུང་བར་དུ་ཉམས་སུ་བླང་བར་བྱ།

དེ་ལྟར་བྱ་ནུས་པ་ཞིག་བླ་མ་དཀོན་མཆོག་མཁྱེན། དེ་ལྟར་ནུས་པར་གྱུར་ཅིག །དེ་ལྟ་བུར་འགྱུར་བར་བྱིན་གྱིས་བརླབ་ཏུ་གསོལ་སྙམ་པའི་སྒོ་ནས་ངེས་འབྱུང་གི་བློ་ཤུགས་དྲག་ཆུ་བོའི་རྒྱུན་བཞིན་བསྐྱེད་པར་བྱའོ། །ཐུན་ལས་ལྡང་བ་ན་དགེ་བསྔོ་དང༌། རྗེས་སྤྱོད་ལ་འཇུག་ཅིང་དེ་ཡང་ངེས་འབྱུང་དུང་ངེ་བ་དང་མི་འབྲལ་བར་བྱའོ། །འདི་ནི་འོགས་མ་ཀུན་ལའང་འགྲེ། གཉིས་པ་ཁྱབ་པར་གྱི་སྔོན་འགྲོ་ལ་ལྔ། སྐྱབས་སུ་འགྲོ་བ་དང༌། བྱང་ཆུབ་མཆོག་ཏུ་སེམས་བསྐྱེད་པ་དང༌། འགལ་རྐྱེན་སྡིག་སྒྲིབ་སྦྱོང་བ་དང་མཐུན་རྐྱེན་ཚོགས་བསགས་པ་དང༌། བྱིན་རླབས་བླ་མའི་རྣལ་འབྱོར་གྱི་ཁྲིད་དོ། །དེ་ཡང་རྡོ་རྗེ་ཚིག་རྐང་ལས། སྐྱབས་སེམས་སྦྱང་སྤེལ་ནན་ཏན་དང་༔ བྱིན་རླབས་བླ་མའི་རྣལ་འབྱོར་བསྒོམ༔ དབང་བཞི་བླང་ཞིང་ཐུགས་ཡིད་བསྲེ༔ ཞེས་པ་ལྟར་ལས། དང་པོ་ནི། རང་ཉིད་གནས་པའི་ས་ཕྱོགས་ཐམས་ཅད་བདེ་ལྡན་ཞིང་གི་བཀོད་པ་ལྟ་བུ་ཕུན་སུམ་ཚོགས་པའི་མཆོད་པའི་སྤྲིན་རྒྱ་མཚོས་མཛེས་པའི་མདུན་གྱི་ནམ་མཁར་སྣ་ཚོགས་པདྨ་འདབ་མ་འབུམ་དང་ལྡན་པའི་ཟེའུ་འབྲུའི་ཁད་དང་མཉམ་པའི་ཟླ་བའི་གདན་གྱི་སྟེང་རྩ་མའི་བླ་མ་ཉིད་རྗེ་བཙུན་འཕགས་མ་ཡུམ་རྐྱང་དུ་བཞུགས་པ་ཉིད་སྐྱབས་ཀུན་འདུས་པའི་བདག་ཉིད་དུ་མོས་པའི་སྒོ་ནས་བཻཌཱུ་ཡའི་ས་གཞིའི་ངོས་སྐྱབས་ཡུལ་གྱི་མདུན་ཐད་དུ་རང་གཞན་སེམས་ཅན་ཐམས་ཅད་ཀྱི་སྒོ་གསུམ་བྱ་བྱེད་གཅིག་པར་སྐྱབས་སུ་འགྲོ་ཞིང༌། བླ་མའི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་སུ་དད་མོས་རྩེ་གཅིག་པས། ན་མོ༔ བདག་སོགས་འགྲོ་ཀུན་སོགས་རང་གཞུང་གི་སྐྱབས་འགྲོ་ཐུན་རེ་ལ་བརྒྱ་སྟོང་སོགས་གྲངས་ཅི་ནུས་སུ་སེམས་གཞན་དུ་མ་ཡེངས་པར་བྱ། ཐུན་འཇོག་ཁར་སྐྱབས་ཡུལ་གྱི་སྐུ་ལས་འོད་ཟེར་འཕྲོས། རང་གཞན་སེམས་ཅན་ཐམས་ཅན་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས། སེམས་ཅན་ཐམས་ཅད་དག་པའི་ཞིང་དུ་སོང༌། སྐྱབས་ཡུལ་རྗེ་བཙུན་བཅོམ་ལྡན་འདས་མ་འཆི་མེད་བདུད་རྩིའི་ངོ་བོར་འོད་དུ་ཞུ་ནས་རང་ལ་ཐིམ་པས་གསང་བ་གསུམ་གྱི་བྱིན་རླབས་རྒྱུད་ཞུགས་པར་བསམ་ལ་རང་གི་སེམས་ཉིད་གཟོད་ནས་སྐྱེ་འགགས་བྲལ་བའི་རང་བཞིན་འཆི་མེད་གཉུག་མའི་གནས་ལུགས་དེ་དོན་གྱིས་རྗེ་བཙུན་མའི་གསང་གསུམ་གྱི་ངོ་བོར་བཞུགས་པའི་ཡིན་ལུགས་བསྐྱང་བ་ནི་གནས་ལུགས་དོན་དམ་པའི་སྐྱབས་འགྲོའོ།

།གཉིས་པ་སེམས་བསྐྱེད་ནི། ནམ་མཁའ་ལ་མཐའ་གང་ནས་ཀྱང་གཞལ་དུ་མེད་པ་དེ་བཞིན་སེམས་ཅན་ལའང་མཐའ་བཟུང་དུ་མེད། མཐའ་མེད་པའི་སེམས་ཅན་རེ་རེས་ཀྱང་རང་གི་ཕ་མ་བྱས་པའི་གྲངས་ས་ཆེན་པོའི་རྡུལ་གྱིས་ཀྱང་གཞལ་བར་མི་ནུས། ཕ་མ་བྱས་རེས་ཀྱིས་རང་ལ་ཕན་པ་ཚད་མེད་པ་བཏགས། གནོད་པ་དཔག་ཏུ་མེད་པ་ལས་བསྐྱབས་པའི་དྲིན་པོ་ཆེ་ཤ་སྟག་ཡིན་ཡང༌། དེ་རྣམས་རྒྱུ་འབྲས་ཀྱི་གནས་ལ་རྨོངས་པས་ཞེ་འདོད་དང་ལག་ལེན་གཉིས་འཛོལ་ནས་གདའ། བདག་རྒྱུ་དལ་འབྱོར་མི་ལུས་ཚང༌། རྐྱེན་དགེ་བའི་བཤེས་དང་མཇལ་བ་འདི་ཕོ་སྤྱང༌། མོ་གྲུང་ཟེར་བའི་དཔེ་ལ་མེད་པས་ངས་ཕ་མ་འདི་རྣམས་སྡུག་བསྔལ་གྱི་གཟེབ་ལས་ཐར་བ་ཞིག་མ་བྱས་ན་དེ་ལས་ཁྲེལ་ཆེ་བ་མེད་པས་ཚེ་འདིར་རང་གཞན་ཐམས་ཅད་སྲིད་པའི་རྒྱ་མཚོ་ལས་སྒྲོལ་ནུས་པ་ཞིག་པ་བགྱིའོ། །དེའི་ཆེད་དུ་ཐེག་ཆེན་ལམ་གྱི་རིམ་པ་རྣམས་དང༌། ཁྱད་པར་དུ་ཚེ་གཅིག་ལ་གྲོལ་བའི་ཆོས་དུས་གསུམ་འབྱུང་བར་དཀོན་པ་རྡོ་རྗེ་ཐེག་པ། དེའི་ནང་ནས་ཀྱང་རྣལ་འབྱོར་བླ་མེད་མ་རྒྱུད་རྒྱ་མཚོའི་ཡང་སྙིང་རྗེ་བཙུན་འཕགས་མའི་རྣལ་འབྱོར་ལ་བརྩོན་པར་བྱ་བའི་བློས། ཧོ༔ མཁའ་མཉམ་སེམས་ཅན་སོགས་བརྗོད་ཅིང་དེའང་དང་པོ་རང་གི་རྩ་བའི་མ་ལ་བསྒོམ་སྟེ་བློ་སྦྱོང༌། སྦྱོང་ཚུལ་བྱམས་པ་དང༌། སྙིང་རྗེ་ཡང་ཡང་བསྐྱེད་དགོས། མ་དེའི་སྡུག་བསྔལ་རང་ཐོག་ཏུ་ལེན་ནུས་པ་ལྟ་བུ་ཞིག་མ་བྱུང་བར་དུ་སྦྱོང་བ་གལ་ཆེ། དེ་ནས་རིམ་གྱིས་སེམས་ཅན་ཇེ་མང་ལ་གཏོང་ནས་བསྒོམ་མཐར་མཁའ་ཁྱབ་ཀྱི་སེམས་ཅན་ཐམས་ཅད་ལ་བསྒོམ་ནུས་པར་འགྱུར། དེའང་སྨོན་པ་སེམས་བསྐྱེད་ཀྱི་དམ་བཅའ་ཤིན་ཏུ་བརྟན་པོ་གལ་ཆེ་ཞིང༌། འཇུག་པའི་བསླབ་བྱ་ཕྱིན་དྲུག་དང་འབྲེལ་བར་སྤྱོད་དགོས། སེམས་བསྐྱེད་ཀྱི་སྐབས་བླང་པའི་ཡུལ་བླ་མ་ཉིད་སྐྱབས་ཡུལ་ལྟར་གསལ་བ་དཔང་པོར་བཞུགས་པར་མོས། རྒྱུན་དུ་ནི་སྐྱབས་ཡུལ་མ་བསྡུས་པར་སེམས་བསྐྱེད་བླངས་ནས་བསྡུ་བསྟིམ་བྱ་བའམ།

བླ་མ་རྗེ་བཙུན་མའི་སྐུ་གསལ་ཞིང་འོད་ཟེར་འཕྲོ་བ་ལ། བྱིང་ན་སྨིན་མཚམས། རྒོད་ན་ལྟེ་བར། མཉམ་པའི་དུས་ཐུགས་ཀར་ཐིག་ལེ་དཀར་འཚེར་ཤིན་ཏུ་ཕྲ་བ་ལ་སེམས་གཏད་པས་ཞི་གནས་དང༌། དེ་ཡི་ངང་ལས་ཕྱི་གཟུང་བ། ནང་འཛིན་སེམས་ཐམས་ཅད་འལ་འོལ་རྗེས་མེད་སྒྱུ་མ་རྨི་ལམ་ལྟ་བུ་རང་བཞིན་མེད་པས་གཅིག་དང་དུ་མའི་མཐའ་ལས་འདས་ཤིང་གསལ་སྟོང་ཟུང་འཇུག་ཆེན་པོར་ལྷག་གེར་མཐོང་བ་ནི་ཆོས་ཉིད་མཐོང་བ་སྟེ་ཞི་ལྷག་གི་ཏིང་ངེ་འཛིན་ལ་ཅི་གནས་སུ་འཇོག །དེའང་གསལ་བ་དྲག་ལ་ཡུན་ཐུང་གྲངས་མང་བར་བྱས་པས་རིམ་གྱིས་ཡུན་ཇེ་རིང་ལ་ཤུགས་ཀྱིས་གོམས་པར་འགྱུར་རོ། །འདི་ནི་སྒྲོལ་མའི་ཟབ་ཏིག་གི་མན་ངག་ལས་བྱུང་བའོ། །གསུམ་པ་སྡིག་སྒྲིབ་སྦྱོང་བ་རྡོ་རྗེ་སེམས་དཔའི་སྒོམ་བཟླས་ནི་དཀྱུས་འདིར་མི་འབྱུང་ཡང་གཞན་ནས་ཁ་བསྐང་བར་བྱ་སྟེ། དེ་ཡང་སེམས་ཅན་རྣམས་ཆོས་ཉིད་རང་བཞིན་གྱིས་རྣམ་པར་དག་པ་ཡིན་ཡང་དེ་མ་རྟོགས་པས་འཁོར་བར་འཁྱམས་པ་སྟེ། དེའང་སྒྲིབ་པའི་གཙོ་བོ་ནི་མ་རིག་པས་བསྐྱེད་པ་རྣམས་ཀྱིས་ཆོས་ཉིད་ལ་སྒྲིབ་ཀྱང་གཤིས་ལ་མ་བསླད་ཅིང་དྲི་མ་གློ་བུར་བ་ཡིན་པས་སྦྱང་དུ་བཏུབ་པ་སྟེ། སྦྱོང་བྱེད་ཀྱི་ཐབས་དཔག་ཏུ་མེད་ཀྱང་འདིར་རྡོ་རྗེ་ཐེག་པའི་ཐབས་མཁས་ཕྲིན་ལས་ཀྱི་ཆེ་བ་བླ་མ་རྡོ་རྗེ་སེམས་དཔའི་རྣལ་འབྱོར་དུ་བསྒོམ་པ་རྟེན་གྱི་སྟོབས། སྔར་བྱས་ཀྱི་སྡིག་པ་ལ་གནོང་འགྱོད་དྲག་པོར་བྱ་བ་རྣམ་པར་སུན་འབྱིན་པའི་སྟོབས། བདུད་རྩི་འབེབ་སྦྱོང་བྱ་ཞིང་སྔགས་བཟླ་བ་གཉེན་པོ་ཀུན་ཏུ་སྤྱོད་པའི་སྟོབས། ཕྱིན་ཆད་སྡིག་པའི་ལས་སྲོག་ལ་བབ་ཀྱང་མི་བྱེད་སྙམ་པ་སོར་ཆུད་པའི་སྟོབས་ཏེ་དེ་བཞི་ཚང་ན་བཅས་རང་གི་ཉེས་ལྟུང་ཐམས་ཅད་དག་པར་འགྱུར་ཞིང༌། ངག་འདོན་ནི་གཏེར་ཁ་རིགས་མཐུན་གང་རུང་ངམ་འདིའི་ཆ་ལག་བླ་སྒྲུབ་བྱིན་རླབས་སྙིང་པོའི་རྩ་གཞུང་ནས་བླངས་ལ་རང་གི་སྤྱི་བོར་མཐོ་གང་ཙམ་གྱི་སྟེང་དུ་བསྒོམ།

བླ་མ་རྡོར་སེམས་གྱི་ཐུགས་ཀའི་སྔགས་ཕྲེང་ལས་བདུད་རྩི་དཀར་པོའི་རྒྱུན་སྐྱ་ཆིལ་ཆིལ་བབས་པ་ཚངས་བུག་ནས་ཞུགས། ནད་ཐམས་ཅད་རྣག་ཁྲག །གདོན་ཐམས་ཅད་སྲོག་ཆགས་ཀྱི་རྣམ་པ། སྡིག་སྒྲིབ་ཐམས་ཅད་དུད་ཁུ་སོལ་ཁུའི་རྣམ་པས་དབང་པོའི་སྒོ་དང༌། བ་སྤུའི་བུ་ག་ཐམས་ཅད་ནས་ཐོན་ལུས་ཤེལ་སྒོང་ལྟར་བཀྲུས་པ་ལ་བདུད་རྩིའི་རྒྱུན་གྱིས་དཀར་སྟེམས་ཀྱིས་གང་བས་རྡོ་རྗེ་སེམས་དཔའི་གསང་གསུམ་བྱིན་རླབས་རྒྱུད་ལ་ཞུགས་པར་བསམ་ལ་ཡིག་བརྒྱ་གྲངས་ཅི་ནུས་བཟླས་མཐར་བཤགས་སྡོམ་བྱས་པས་བླ་མ་རྡོ་རྗེ་སེམས་དཔས་སྡིག་སྒྲིབ་དག་པའི་གནང་བ་བྱིན་ནས་འོད་དུ་ཞུ་སྟེ་རང་ལ་ཐིམ་པས་རང་རིག་གསལ་སྟོང་འཛིན་མེད་ངེས་དོན་གྱི་རྡོ་རྗེ་སེམས་དཔའི་རང་ཞལ་བསྐྱང་བར་བྱའོ། །བཞི་པ་ཚོགས་བསག་དང༌། ལྔ་པ་བླ་མའི་རྣལ་འབྱོར་འཁྲུག་སྡེབས་ཀྱི་སྒོ་ནས་དཀྱུས་གཅིག་ཏུ་ཉམས་སུ་བླང་བ་ནི། ཆོས་སྡེ་འདིའི་ཕྱི་སྒྲུབ་ཚོགས་བསག་བསྙེན་པའི་རྣལ་འབྱོར་གྱི་དགོངས་དོན་ཀུན་མཁྱེན་བླ་མ་རང་ཉིད་ཀྱིས་བསྩལ་བའི་ཚེ་ལྷ་རྣམ་གསུམ་ལ་བརྟེན་པའི་བླ་མའི་རྣལ་འབྱོར་འཆི་མེད་གྲུབ་པའི་གསེང་ལམ་རྒྱས་བསྡུས་གང་ལྕོགས་ཉམས་སུ་བླང་བ་ནི་ཤིན་ཏུ་གལ་ཆེ་ཞིང༌། དེ་ཉིད་རྒྱས་པར་བཤད་ན་ཡི་གེ་མང་གིས་དོགས་པས་འདིར་བླ་རྣལ་གྱི་གནད་ཅུང་ཟད་བརྗོད་ན། སྤྱིར་བླ་མ་ཞེས་པ་གོང་ན་མེད་པའི་དོན་ཡིན། གུ་རུའི་སྒྲ་ལས་དྲངས་ན་ལྕི་བ་ལ་འཇུག་པས་ཡོན་ཏན་གྱིས་ལྕི་བ་སྟེ་བདག་གི་དཔལ་མགོན་བླ་མ་དེ་དོན་ལ་སངས་རྒྱས་ངེས་པར་ཡིན། རྣམ་པ་དག་དང་མ་དག་སྟོན་པ་ནི་སྔོན་གྱི་གྲུབ་ཐོབ་རྣམས་ཀྱི་རྣམ་ཐར་བཞིན་སངས་རྒྱས་བྱང་སེམས་གྱི་མཛད་སྤྱོད་ལ་བཟང་ངན་བློས་དཔོག་རྒྱུ་མེད། མ་དག་པ་སྣང་བ་མཁྲིས་ནད་ཀྱི་དུང་སེར་འཛིན་ལྟར་རང་བློ་མ་དག་པས་ལན། རང་བློ་མ་དག་ན་ཤཱཀྱ་ཐུབ་པ་ལྟ་བུ་ཡང་སྐྱོན་ཅན་དུ་རྟོགས། དེས་ན་འདི་ནི་བླ་མའི་སྐྱོན་མིན་རང་གི་ཉེས་པར་ཟད་དོ།

ཡོན་ཏན་གྱི་ངོས་ནས་སངས་རྒྱས་དང་མཉམ། བཀའ་དྲིན་སངས་རྒྱས་ལས་ལྷག་ངེས་པར་བསམ་དགོས་ཤིང༌། དེ་ལྟར་བཀའ་དྲིན་ཆེ་བར་ཡང་ཡང་དྲན་དགོས། དྲན་རྒྱུའི་གཙོ་བོ་ཡང་རང་ལ་གནང་སྦྱིན་བདག་རྐྱེན་གཟེངས་བསྟོད་སོགས་དྲན་པས་མི་ཆོག་གནས་སྐབས་དང་མཐར་ཐུག་གི་ཕན་བདེ་བླ་ན་མེད་པ་སྦྱིན་པར་མཛད་པའི་དྲིན་དེ་ཡང་ཡང་བསམ་པ་ནི་གནད་དམ་པའོ། །དེ་གང་གིས་སྦྱིན་ན་རང་བྱུང་རིག་པ་ལྷན་སྐྱེས་ཀྱི་ཡེ་ཤེས་འདི་ངོ་སྤྲད་པས་སོ། །དེ་སྟོན་པར་བྱེད་པའི་བླ་མ་ནི་རྩ་བའི་བླ་མ་སྟེ་དེ་དང་རང་ཉིད་འབྲེལ་བ་ཆེ་ཚུལ་ཡང༌། སྤྱིར་སེམས་ཅན་ཐམས་ཅད་དང་ཆོས་ཀྱི་དབྱིངས་གཅིག་པས་མ་འབྲེལ་བ་མེད་པས་ཀྱང་འབྲེལ། སྒོས་སུ་བླ་མ་རིན་པོ་ཆེ་སྔོན་སློབ་ལམ་དུ་བྱང་ཆུབ་ཀྱི་སྤྱོད་པ་སྤྱད་པའི་སྐབས་ནས་རང་རེ་འབུ་སྲིན་ཕྲ་མོ་ལྟ་བུའི་ལུས་བླངས་སྐུ་ཡི་གྲིབ་མས་རེག་པའམ། གསུང་གི་ཆ་ཤས་ཐོས་པ་དང༌། ཐུགས་ཀྱི་དགོངས་པའི་ཟེར་ཕྲ་མོས་ཁྱབ་པ་གང་རུང་གི་དངོས་དང་བརྒྱུད་ཀྱི་འབྲེལ་པ་ནས་བརྩམས་དེང་གི་བར་དུ་བཟང་ངན་གྱི་འབྲེལ་པ་ཞོག་པས་སྔོན་ནས་འབྲེལ་བའི་ཚེ་རབས་ཀྱི་བླ་མ་ཞེས་བགྱི་ལ། དེ་ཡང་སྣང་བ་ཐམས་ཅད་རང་སྣང་ཡིན་བཞིན་བླ་མ་ཡང་རང་སེམས་དག་པའི་སྣང་བ་ལས་ཤར་བའི་བླ་མ་ཡིན་པས། བླ་མ་ཕྱི་ན་མི་བཞུགས་ངེས་དོན་དུ་རང་གི་རིག་པ་བླ་མ་ཉིད་དང༌། དེའི་སྣང་ཆའི་རྩལ་ཕྱིར་ཤར་བ་ལས་བླ་མའི་གཟུགས་སྐུ་བློའི་རིམ་པ་དང་འཚམ་པར་འཆར་བའོ། །དེ་ལྟར་འཆར་ལོ་བའི་གནད་ཀྱང་བག་ཆགས་ཀྱིས་དཀྲུགས་པའི་སེམས་ཀྱི་སྣང་ཆ་ལས་འཁོར་བ་དང༌། འཁྲུལ་ཆ་དག་རིམ་དང་བདེན་གཉིས་དབྱེར་མེད་མཉམ་པ་ཆེན་པོའི་ཡེ་ཤེས་ཀྱི་སྣང་ཆ་ལས་མྱང་འདས་ཀྱི་སྣང་བ་འཆར་བ་དེའི་ཕྱིར་རང་སེམས་བླ་མར་ཤར་བ་ནི་གནད་དམ་པའོ། །དེ་ལྟར་གོ་བས་སྒོམ་དོན་ངག་འདོན་བཞིན་ཆོས་ཐམས་ཅད་སྔགས་ཀྱིས་སྟོང་པར་སྦྱངས། དེའི་ངང་ལས་བདེ་ཆེན་གྱི་ཞིང་གི་དབུས་སུ་མདུན་གྱི་ནམ་མཁར་བླ་མ་ཉིད་ཀྱི་གནས་ཚུལ་གྱི་སྐུ་འཆི་མེད་ཚེ་ལྷ་གསུམ་གྱི་ངོ་བོར་ཤར་བ་བསྐྱེད་པ་དང༌།

ཚོགས་བསག་གི་གནད་བསྡུས་པ་ཡན་ལག་བདུན་པའི་དམིགས་པ་སྤྱི་ཁྱབ་དང༌། མཎྜལ་ཡང་དེ་བཞིན་འབུམ་ཐེར་སོགས་ཀྱི་ཚོགས་བསག །ཐུགས་དམ་རྒྱུད་བསྐུལ་གྱིས་བཟླས་པ་དང་ཚེ་བཅུད་བསྡུ་བསྟིམ་དང་ཚེའི་བདུད་རྩིས་སྨིན་མཚམས་ནས་རིམ་པར་གང་བས་དབང་བཞི་ཐོབ་པའི་དམིགས་པ་ཡང་ཡང་བྱ། བླ་མ་རྣམས་འོད་ཞུ་རང་ལ་ཐིམ་ཐུགས་ཡིད་བསྲེ་ཞིང་དགོངས་པའི་ངང་བསྐྱང་བར་བྱའོ། །གཉིས་པ་དངོས་བཞི་ལྷ་ཁྲིད་ལ་སྐུ་སྐྱེད་རིམ་ཕྱག་རྒྱའི་ཁྲིད་དང༌། དེའི་ཡན་ལག་ཏུ་གསུངས་བཟླས་པ་སྔགས་ཀྱི་ཁྲིད། ཐུགས་རྫོགས་རིམ་དེ་ཁོ་ན་ཉིད་ཀྱི་ཁྲིད་མདོ་ཙམ་སྨོས་པའོ། །དང་པོ་ལ་བགེགས་བསྐྲད་ཅིང་བསྲུང་བའི་འཁོར་ལོ་བསྒོམ་པ། མཆོད་རྫས་བྱིན་གྱིས་བརླབ་པ། ལྷ་བསྒོམ་པ་དངོས་ལ་འཇུག་པའོ། །དང་པོ་ནི། གཟུང་འཛིན་གཉིས་མེད་ཀྱི་ཡི་གེ་བདེ་གཤེགས་ཞི་ཁྲོ་རབ་འབྱམས་ཀྱི་ཐུགས་སྲོག་ཕྱག་རྒྱའི་རིག་པ་ཧཱུྃ་གི་སྒྲ་སྒྲོགས་པ་ན་རང་ཉིད་གཉུག་མའི་ལྷ་པདྨ་ཧེ་རུ་ཀ་སྐུ་མདོག་དམར་པོ་ཕྱག་གཉིས་ཀྱི་པདྨ་དང་དྲིལ་བུ་འཛིན་པའི་སྐུ་ཁྲོ་ཞིང་གཏུམ་པ་ཁྲོ་བོའི་ཆས་ཀྱིས་བརྒྱན་པའི་ཤངས་ཀྱི་རླུང་སྒྲོམ་ནས་ཧཱུྃ་སྤྲོས་པས་དེ་དག་ཕྱོགས་བཅུར་དུམ་བུར་ཆད་པ་ལས་མེའི་ཚྭ་ཚྭ་འཕྲོས་པས་བགེགས་ཐམས་ཅད་བསྲེག་ཅིང་བཅོམ་པར་གྱུར་པ་མོས་ལ་དུག་གསུམ་གྱི་རྟོག་ཚོགས་དང༌། དེས་བསྐྱེད་པའི་གདོན་བགེགས་འདུལ་ཕྱིར་སྐུ་གསུམ་གྱི་རང་གདང་ཧཱུྃ་གསུམ་གྱི་དབྱངས་སུ་སྒྲོགས་པས་བགེགས་བསྐྲད། སླར་འདུས་རྡོ་རྗེའི་སྲུང་བའི་འཁོར་ལོ་བསྒོམ་པ་སྟེ། སྔགས་བརྗོད་པ་དང་དེ་ཡང་རྡོ་རྗེ་ཆུང་ངུས་གཏམས་པའི་བར་ཐམས་ཅད་ཁྲོ་ཆུ་ཞུན་མས་འཐས་པར་བསྒྲིགས་པའི་རྡོ་རྗེའི་ས་གཞི། རྡོ་རྗེ་མཆུར་ཉལ་དང་གྱེན་འགྲེང་སྤེལ་བའི་རྡོ་རྗེའི་རྭ་བ། དེའི་སྟེང་རྡོ་རྗེའི་གུར་རྨོག་ཁ་སྦུབས་པ་ལྟ་བུ་རྩེ་མོ་གཅིག་ཏུ་གྱུར་པ་ལ་རྡོ་རྗེ་ཕྱེད་པའི་ཏོག་རྭ་གུར་གཉིས་ཁ་བསྒྲིགས་པའི་ནང་ཐད་ནས་རྡོ་རྗེའི་བླ་བྲེ།

རྭ་གུར་གྱི་རྒྱབ་ནས་རྡོ་རྗེ་ཕྲ་མོ་མང་པོ་ཐག་པ་བསྣོལ་ཞིང་སྦྲེལ་བའི་དྲྭ་བ་རྣམས་ཀྱིས་གཡོགས་པ་སྐེད་པའི་མཚམས་ནས་རྡོ་རྗེའི་ཕྲེང་བས་བཅིངས་པ་དེ་རྣམས་ལས་མགར་གྱི་སོལ་མེ་ལྟ་བུའི་མེ་ཡི་ཕྲེང་བ་མཐའ་མེད་དུ་འབར་བས་ཕྱོགས་ཀུན་ཁྱབ་པར་འཕྲོས་ཤིང་ནང་ནས་ཆུ་མི་འཛག་ཅིང༌། ཕྱི་ནས་བསྐལ་པའི་རླུང་མི་ཐར་བ་ལྟ་བུའི་སྲ་མཁྲེགས་བཟོད་པར་དཀའ་བ་ཤིན་ཏུ་བརྟན་ལ་འཇིགས་སུ་རུང་བའི་རྣམ་པ་ཅན་ལས་གདོན་བགེགས་རྣམས་ནམ་ཡང་མི་འདའ་བར་བསམ་ལ། དོན་དམ་པར་ནི་བདག་རྟོག་མཚན་མའི་སྤྲོས་པས་གོས་མ་མྱོང་བའི་རང་བྱུང་རིག་པའི་ཀློང་ཆེན་པོར་བཞག་པ་ནི་དོན་དམ་པའི་སྲུང་འཁོར་རོ། །གཉིས་པ་ནི། དངོས་སུ་བཤམས་པའི་ཕྱི་ནང་གི་མཆོད་པ་ཡོད་ནའམ། མེད་ཀྱང་སྣང་སྲིད་ཐམས་ཅད་མཆོད་པའི་ཕྱག་རྒྱར་ཤེས་པས་ཨོཾ་གྱིས་སྟོང་པར་སྦྱངས། ཨཱཿཡིས་སྤེལ། ཧཱུྃ་བརྗོད་པས་ཕྱི་ནང་གསང་བའི་མཆོད་རྫས་སུ་གྱུར་པར་མོས་ལ་སྔགས་ལན་གསུམ་ནམ་མཁའ་མཛོད་ཀྱི་ཕྱག་རྒྱ་དང་བཅས་པས་བྱིན་གྱིས་བརླབ་བོ། །དེ་ཡང་སྐྱབས་འགྲོས་སྦྱངས་བྱ་ནི་རང་གཞན་ཐམས་ཅད་ཚེ་ཐོག་མ་མེད་པ་ནས་ལམ་ལོག་པར་ཞུགས་ཤིང་དཀོན་མཆོག་གསུམ་གྱི་སྐྱབས་འོག་ཏུ་མ་ཚུད་པ་དང་ལོག་པར་ལྟ་བ་འཛིན་པ་རྣམས། སྦྱོང་བྱེད་ནི་ཡང་དག་པར་སྐྱབས་སུ་འགྲོ་བས། སྦྱངས་འབྲས་སངས་རྒྱས་སྐུ་གསུམ་གྱི་བདག་ཉིད་མངོན་དུ་བྱེད་པ་དང༌། སེམས་བསྐྱེད་ཀྱིས་ནི་སྦྱངས་བྱ་ཐེག་པ་དམན་པར་ཞུགས་པ་དང༌། རང་འདོད་ཡིད་བྱེད་ཀྱི་རྟོག་པ་དང༌། གཞན་ལ་ཁོང་ཁྲོ་བ་སོགས་ཐམས་ཅད། སྦྱོང་བྱེད་འདིས་སྦྱོང་བས། སྦྱངས་འབྲས་དམིགས་པ་མེད་པའི་ཐུགས་རྗེ་ཆེན་པོའི་མཛད་པ་ཕྲིན་ལས་རྒྱུན་མི་ཆད་པའོ། །བགེགས་བསྐྲད་ཅིང་སྲུང་བའི་འཁོར་ལོ་བསྒོམ་པས། སྦྱངས་བྱ་རང་བཞིན་གྱི་གཤིས་ལ་སྒྲིབ་པའི་འཁྲུལ་རྟོག་ཐམས་ཅད་དང༌། དེས་བསྐྱེད་པའི་ཕྱོགས་སྐྱོངས་དྲེགས་པ་ཕོ་མོ་རྣམས་བཀུག་ཅིང་གཟིར་བ་དང༌།

ཁྱད་པར་གསང་སྔགས་ལ་མ་ཞུགས་པ་དང༌། ཞུགས་ཀྱང་ལྟ་སྤྱོད་ལོག་པར་གོལ་བ་ཐམས་ཅད་འདིས་སྦྱོང༌། སྦྱངས་འབྲས་མངོན་པར་བྱང་ཆུབ་བརྙེས་པ་ན་བདུད་སྡེ་རྣམས་བཅོམ་པའོ། །མཆོད་པ་བྱིན་གྱིས་བརླབ་པས་ནི་སྦྱང་བྱ་སྣོད་བཅུད་ཐ་མལ་དུ་འཛིན་པ་དང༌། འདོད་ཡོན་ལ་རང་དགར་སྤྱོད་པ་ཐམས་ཅད་འདིས་སྦྱོང༌། སྦྱངས་འབྲས་སངས་རྒྱས་པ་ན་ཡེ་ཤེས་ཀྱི་རོལ་པ་འབྱམས་ཀླས་པར་སྤྱོད་པའོ། །སྤྱིར་གསང་སྔགས་ལུང་གི་སྒོ་བཞིར་གྲགས་ཏེ། དོན་དམ་གསལ་འདེབས་བརྗོད་པ་ཚིག་གི་སྒོ། ཐུགས་དམ་གནད་བསྐུལ་གསང་བ་སྔགས་ཀྱི་སྒོ། དམིགས་པ་རྩཻ་གཅིག་ཏིང་འཛིན་ཡིད་ཀྱི་སྒོ། ཕྱག་རྒྱ་བརྡ་རྟགས་མཚོན་པ་གར་གྱི་སྒོ། ཞེས་འབྱུང་བ་ལྟར་འདོན་སྒོམ་ཟུང་འབྲེལ་འབྱུང་དགོས་པ་ནི་གོང་འོག་ཀུན་ལ་ཤིན་ཏུ་གཅེས་སོ། །གསུམ་པ་ལྷ་བསྒོམ་པ་དངོས་ལ་འཇུག་པ་ལ་དམ་ཚིག་པ་གསལ་གདབ་པ། ཡེ་ཤེས་པ་སྤྱན་དྲངས་ཤིང་བསྟིམ་པ། ལྷ་སྐུའི་གསལ་སྣང་ལ་སེམས་བཟུང་བའོ། །དང་པོ་ལ་རྒྱུ་ཏིང་ངེ་འཛིན་གསུམ་གྱིས་ཁོག་ཕུབ་པ། འབྲས་བུ་རྟེན་དང་བརྟེན་པའི་དཀྱིལ་འཁོར་བསྐྱེད་པའོ། །དང་པོ་ནི། ཨོཾ་མ་ཧཱ་ཤཱུ་ནྱ་ཏ་སོགས་ཀྱི་སྔགས་བརྗོད་པ་དང༌། གཟུང་འཛིན་གྱིས་བསྡུས་པའི་ཆོས་ཐམས་ཅད་གཉིས་སུ་མེད་པའི་ཡེ་ཤེས་རྡོ་རྗེའི་བདག་ཉིད་ཆེན་པོར་རྣམ་པར་དག་གོ །ཞེས་པའི་སྔགས་དོན་ལ་འཇོག་པ་སྟེ། འཁོར་འདས་ཆོས་ཀུན་སོགས་ཀྱི་ཚིག་བརྗོད་རིམ་བཞིན། རྐང་པ་དང་པོས་དེ་བཞིན་ཉིད་ཀྱི་ཏིང་ངེ་འཛིན་ཏེ་འདི་ལྟར་རང་གཞན་སྣང་གྲགས་ཀྱི་ཆོས་འདི་ཐམས་ཅད་གཟོད་མ་ཉིད་ནས་ཤིན་ཏུ་རྣམ་པར་དག་པ་རང་བཞིན་གྱིས་འོད་གསལ་བ་རྡོ་རྗེ་དེ་བཞིན་ཉིད་ཀྱི་དབྱིངས་སྟོང་པ་ཆེན་པོ་ལས་ནམ་ཡང་འདའ་བ་མེད་པ་ནམ་མཁའ་ལྟ་བུའི་ངང་དེར་སྣང་མེད་དུ་ཡུན་རིང་པོར་བཞག་པས། འདིས་འཆི་སྲིད་སྦྱོང་ཞིང་དག༵་པར་བྱེད། ཆོས་སྐུ་མངོན་དུ་བྱེད་པའི་ས་བོན་གསོས་འདེབས་པས་འབྲས་བུ་རྫོགས༵་པར་བྱེད་པའི་རྟེན་འབྲེལ་བསྒྲིག

།ལམ་གོང་མ་རྫོགས་རིམ་གྱི་འོད་གསལ་རྒྱུད་ལ་སྐྱེ་བའི་གཞི་འདིང་བའི་སྨིན༵་བྱེད་དུ་འགྲོ། འཆི་སྲིད་དག་པ་ཆོས་ཀྱི་སྐུའོ་ཞེས་གཞི་འབྲས་སྦྲེལ་བའི་ང་རྒྱལ་ཡང་བྱ་སྟེ་འོག་མ་རྣམས་ལའང་འགྲེ་བར་བྱའོ། །རྐང་པ་གཉིས་པས་ནི། ཀུན་ཏུ་སྣང་བའི་ཏིང་ངེ་འཛིན་ནི། དེ་ཏིང་སྤྲོས་བྲལ་དབྱིངས་ཆེན་དེ་ཉིད་ཀྱི་ངང་ལས་དེ་ལྟར་མ་རྟོགས་པའི་འགྲོ་བ་འདི་ཀུན་སྣང་ཡང་བདེན་པས་སྟོང་པ་སྒྱུ་མ་ལྟ་བུའི་ཡུལ་ལ་འཛིན་མེད་སྒྱུ་མ་ལྟ་བུའི་སྙིང་རྗེ་ཆེན་པོ་གཉིས་ཟུང་དུ་འཇུག་པ་ཁྱད་པར་སྣང་བའི་རྩལ་ལས་བྱང་ཆུབ་མཆོག་གི་གོ་འཕང་ལ་འགོད་པར་བྱའོ་སྙམ་དུ་བསྒོམ། འདིས་བར་དོ་སྦྱོང༌། འབྲས་བུ་ལོངས་སྐུ་རྫོགས་བྱེད་ཀྱི་རྟེན་འབྲེལ་བསྒྲིག །འོད་གསལ་ལས་ཟུང་འཇུག་གི་ལྷར་ལྡང་བའི་རྒྱུ་སྙིང་རྗེ་ཆེན་པོའི་གཞི་འདིང་ངོ༌། རྐང་པ་གསུམ་པས་ནི་རྒྱུའི་ཏིང་ངེ་འཛིན་ཏེ་རྒྱུའི་རིག་པ་ཏཱྃ་དཀར་པོ་ཆུ་ཤེལ་གྱི་མདོག་ལྟར་འཚེར་བ་ནམ་མཁར་ཐོལ་གྱིས་བྱུང་བ་ལས་འོད་ཟེར་ལྔ་ལྡན་དུ་ནམ་མཁའ་དྭངས་པ་ལས་འཇའ་ཚོན་ཤར་བ་བཞིན་འོད་ཟེར་ཕྱོགས་མཐའ་མུ་མེད་པ་རྣམས་སུ་འཕྲོས་པས་སྣོད་བཅུད་ཐ་མལ་དུ་ཞེན་པའི་དངོས་འཛིན་ཐམས་ཅད་སྦྱོང་ནས་སྔར་བསྒོམ་པའི་རྡོ་རྗེའི་སྲུང་འཁོར་ཡངས་ཤིང་རྒྱ་ཆེ་བར་བསྐྱེད་པ་སྟེ། འདིས་སྐྱེ་སྲིད་ཕྱི་མར་འཇུག་པའི་སྐྱེ་གནས་ཀྱི་འགལ་རྐྱེན་བར་ཆད་ཐམས་ཅད་སྦྱོང༌། འབྲས་དུས་སུ་བདུད་བཞི་བཅོམ་པའི་རྟེན་འབྲེལ་བསྒྲིག །རྫོགས་རིམ་གྱི་ཚེ་རྩ་རླུང་ཐིག་ལེའི་གེགས་དང་གོལ་ས་ཆོད་པའི་གཞི་འདིང་ངོ༌། །གཉིས་པ་འབྲས་བུ་རྟེན་དང་བརྟེན་པའི་དལ་བསྐྱེད་པ་ནི། སྲུང་འཁོར་གྱི་རྒྱུའི་ཏཱྃ་ལས་འོད་ཟེར་འཕྲོས་པས་ནམ་མཁའ་རླུང་མེ་ཆུ་སའི་དཀྱིལ་འཁོར་རི་རབ་དང་བཅས་པ་ངོ་བོ་ནམ་མཁའ་དབྱིངས་ཀྱི་དབང་ཕྱུག་མ་དང༌། དམ་ཚིག་སྒྲོལ་མ། གོས་དཀར་མོ། མཱ་མ་ཀཱི། སངས་རྒྱས་སྤྱན་མ་དང་ལྔ་ཡི་མཁའ་ཀློང་ཆེན་པོར་རྣམ་པར་དག་པའི་ངོ་བོར་ཤར་བའོ།

།རི་རབ་ཀྱི་སྟེང་དུ་རྡོ་རྗེའི་ས་རྡུལ་ཆགས་པས་འོག་གཞི་ཁོད་སྙོམ་པར་བརྡལ་བའི་དབུས་སུ་རིན་པོ་ཆེའི་རྒྱུ་ལས་གྲུབ་པའི་སྣ་ཚོགས་པདྨ་འདབ་མ་འབུམ་དུ་གྱེས་པའི་ལྟེ་བར་ཉི་མའི་དཀྱིལ་འཁོར་གེ་སར་གྱི་རྒྱ་དང་མཉམ་པའི་དབུས་སྣ་ཚོགས་རྡོ་རྗེ་རྭ་བཅུ་གཉིས་པ་ཤར་དཀར་ལྷོ་སེར་ནུབ་དམར་བྱང་ལྗང་དབུས་སྔོ་བའི་དབུས་གཞལ་མེད་ཁང་སྒོམ་པ་སྟེ། འདི་རྣམས་ཀྱིས་སེམས་ཅན་རྣམས་གང་དུ་སྐྱེ་བའི་གནས་སྣོད་ཀྱི་འཇིག་རྟེན་ཆགས་པའི་གཞི་འབྱུང་ལྔ་རི་རབ་དང་བཅས་པ་གྲུབ་པ་དེ་སྦྱོང༌། འབྲས་དུས་སངས་རྒྱས་རྣམས་གང་དུ་འཚང་རྒྱ་བའི་ཞིང་ཡུལ་ལྔའི་མཁའ་ཆོས་ཀྱི་དབྱིངས་སུ་རྫོགས་པའི་རྟེན་འབྲེལ་བསྒྲིག །རྫོགས་རིམ་གྱི་ཚེ་འབྱུང་ལྔ་རི་རབ་དང་བཅས་པ་རྩ་འཁོར་ལྔ་དང་དབུ་མ། པད་ཉི་རྒྱ་གྲམ་ནི་རྩ་འཁོར་དང་རླུང་ཐིག་སྟཻ་དེ་རྣམས་མཉེན་ལས་སུ་རུང་བའི་གཞི་འདིང༌། སྣ་ཚོགས་རྡོ་རྗེའི་ལྟེ་བར་རྒྱུ་ནོར་བུ་རིན་པོ་ཆེ་ཆུ་ཤེལ་དཀར་པོ་ལས་གྲུབ་པའི་ཐར་པ་ཆེན་པོའི་གཞལ་མེད་ཁང་རྒྱ་ཁྱོན་ཚད་མེད་པ་གྲུ་བཞི་ངོས་མཉམ་པ་ལ་སྒོ་བཞི་དང་ལྡན་པ་རྒྱུ་འབྲས་ཀྱི་རྟ་བབས་བརྒྱད་བརྒྱད་སྟེ། འབྲས་བུའི་རྟ་བབས་བརྒྱད་ནི། རྟ་རྐང༌། ཆུ་སྐྱེས། སྒྲོམ། ཟ་ར་ཚགས། སྣ་འཕྱོང༌། ཆུན་འཕྱོང༌། ཤར་བུ། རྒྱ་ཕིབས་ཏེ་བརྒྱད་དོ། །རྒྱུ་ཡི་རྟ་བབས་ནི་སྒོ་ཡི་ཕྱི་ནས་ཐེམ་སྐས་ལྟ་བུ་རིམ་པ་བརྒྱད་ཡོད་པར་གསུངས། འདོད་སྣམ། ཕ་གུ། དྲྭ་བ་དྲྭ་ཕྱེད། ཤར་བུ་མདའ་ཡབ་སོགས་ཀྱིས་བརྒྱན་པ་དབུས་ཕྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་འོད་ཟེར་ཀུན་ཏུ་འཕྲོ་བ་ཕྱི་དང་ནང་མེད་པ། སྒྲིབ་ཐོགས་ཐམས་ཅད་དང་བྲལ་བ་འདོད་སྣམ་དམར་པོའི་སྟེང་ནས་མཆོད་པའི་ལྷ་མོ་བཅུ་དྲུག་གིས་མཆོད་རྫས་ཐོགས་ནས་གར་བྱེད་པ། རྡོ་རྗེའི་རྭ་བའི་ནང་དུ་འཇིག་རྟེན་པའི་ཁོར་ཡུག་ལ་དཔལ་མགོན་བདུན་ཅུ་རྩ་ལྔ་སོགས་དཀར་ཕྱོགས་སྐྱོང་བའི་ཚོགས་ཀྱིས་བསྐོར་བ་བསྒོམ་ཞེས་རྗེ་གཏེར་ཆེན་བླ་མ་ཉིད་ཀྱིས་གསུངས།

དེ་ལྟར་གཞལ་ཡས་ཁང་མཚན་ཉིད་རྫོགས་པའི་ལྟེ་བར་པདྨ་དཀར་པོ་འདབ་མ་བཞི་པའི་དབུས་སུ་ཐིག་ལེ་དཀར་དམར་མཚོན་བྱེད་འོག་ཉི་མ་སྟེང་ཟླ་བ་དང་བཅས་པ་བསྒོམ་ཞིང་གཞལ་ཡས་ཁང་གིས་སེམས་ཅན་རྣམས་གང་དུ་རྒྱུ་ཞིང་སྤྱོད་པའི་ཁང་ཁྱིམ་དང༌། པད་ཉི་ཟླ་བས་མངལ་སྐྱེས་དང་སྒོང་སྐྱེས་ཀྱི་མའི་མངལ་ཁུ་ཁྲག་སྐྱེ་གནས་གཞན་གཉིས་ཀྱི་དྲོད་གཤེར་གཉིས་དང༌། གནས་ལུས་ལ་སྲེད་ལེན་གྱི་བག་ཆགས་སྦྱོང༌། འབྲས་དུས་ཡེ་ཤེས་ཀྱི་རང་སྣང་གི་ཕོ་བྲང་ཆེན་པོ་མངོན་དུ་གྲུབ་པའི་རྟེན་འབྲེལ་བསྒྲིག །རྫོགས་རིམ་གྱི་ཚེ་གཞལ་ཡས་ཁང་གིས་རྩ་ཐིག་རླུང་གསུམ་རོ་གཅིག་ཏུ་འདྲེས་པའི་སེམས་གསལ་སྟོང་བདེ་བའི་ཆ་དང་གདན་པདྨས་ནི་སྤྱི་བོའི་རྩ་འཁོར། ཉི་མས་ནི་ལྟེ་བའི་རྩ་འཁོར་འོག་གི་དམར་ཆ། ཟླ་བས་ནི། སྤྱི་བོའི་རྩ་འཁོར་སྟེང་ཁུ་བ། བདེ་དྲོད་འབར་འཛག་གི་དགའ་བཞི་ལུགས་འབྱུང་ལྡོག་ལས་ཆ་བཅུ་དྲུག་པ་རྫོགས་པ་མཆོག་ཏུ་མི་འགྱུར་བའི་བདེ་བ་ཆེན་པོའི་སྐུ་དང་ཡེ་ཤེས་རྣམ་པ་ཐམས་ཅད་པ་ཟུང་དུ་འཇུག་པའི་གཞི་འདིང་ངོ༌། །དེ་ནས་བརྟེན་པ་ལྷ་བསྐྱེད་པ་ནི། ཉི་ཟླ་ཁ་སྦྱོར་གྱི་བར་དུ་ནམ་མཁར་གནས་པའི་རྒྱུ་ཡི་ཏཱྃ་ཡིག་ཞུགས་ཟླ་ཉི་ས་བོན་དང་བཅས་པ་ཁ་སྦྱོར་ཞིང་བདེ་ཆེན་གྱི་ངོ་བོར་གཅིག་ཏུ་འདྲེས་པ་ལས་འོད་ཟེར་ནམ་མཁའ་གང་བ་འཕྲོས་པས་འཕགས་པ་རྣམས་མཆོད། ཉན་ཐོས་རྣམས་འགོག་པ་ལས་སད་པར་བྱས། ལམ་ལ་གནས་པ་རྣམས་མི་སློབ་པའི་ས་ལ་བཀོད་ནས་ཕྱོགས་བཅུའི་རྒྱལ་བ་སྲས་དང་བཅས་པའི་བྱིན་རླབས་འོད་ཟེར་དང་གཅིག་ཏུ་འདྲེས་འཁོར་འདས་ཀྱི་དྭངས་བཅུད་སྲིད་ཞིའི་དཔལ་ཡོན་ཐམས་ཅད་གཅིག་ཏུ་བསྡུས་པ་འོད་ཟེར་གྱི་གོང་བུ་ལ་བསྟིམ། དེ་ཡོངས་སུ་གྱུར་པ་ལས་སྐད་ཅིག་གིས་སྐུ་ཡོངས་སུ་རྫོགས་པ་སྟེ། འདིས་མངལ་དུ་དཀར་དམར་འཚོགས་པ་ལ་བར་དོའི་ཤེས་པ་ཞུགས་པ། ཕ་མའི་འདུ་འཕྲོད་ཀྱིས་འགྱུར་བའི་གནས་སྐབས་ཉམས་སུ་མྱོང་ནས་ཁུ་རྡུལ་སེམས་གསུམ་འདྲེས་པ།

འོད་ཟེར་སྤྲོ་བསྡུ་ནི་མངལ་གྱི་ལུས་དེ་ཉིད་འབྱུང་བ་བཞིའི་བྱེད་ལས་དང་རླུང་བཅུས་ཕུང་ཁམས་སྐྱེ་མཆེད་རིམ་བཞིན་དུ་གྲུབ་པ་དང༌། སྐུ་རྫོགས་པ་ནི། མངལ་གྱི་སེམས་ཅན་དེ་ལུས་རྫོགས་ནས་བཙས་པ་རྣམས་སྦྱོང༌། འབྲས་དུས་སངས་རྒྱས་རྣམས་གང་འདུལ་གྱི་གཟུགས་སུ་བཞེངས་པ་དང་ལྷུམས་ཞུགས་བལྟམས་པ་སོགས་ཀྱི་མཛད་པ་སྟོན་པའི་རྟེན་འབྲེལ་བསྒྲིག །རྫོགས་རིམ་གྱི་ཚེ་ཉི་ཟླ་ཁ་སྦྱོར་ནི་གོང་དུ་བཤད་པ་ལྟར་རམ། ཡང་ན་དབུ་མའི་རྩ་འཁོར་གྱི་མདུད་པའི་གནས་རྣམས་སུ་བདེ་དྲོད་ཞལ་སྦྱོར་བ། ས་བོན་ནི་རླུང་སེམས་དྷུ་ཏིར་ཞུགས་གནས་ཐིམ་པ། སྤྲོ་བསྡུས་ཡོངས་སུ་གྱུར་པ་ནི་ཞུ་བདེ་ལས་བྱུང་བའི་བདེ་སྟོང༌། སྐུ་ཡོངས་སུ་རྫོགས་པ་ནི། དེ་ལས་རང་བཞིན་ལྷན་སྐྱེས་ཀྱི་བདེ་སྟོང་ཟུང་འཇུག་ཡེ་ཤེས་ཀྱི་སྐུ་མཆོག་འགྲུབ་པའི་གཞི་འདིང་བའོ། །དེ་ཡང་ངོ་བོ་འཕགས་བཞིའི་བསྐྱེད་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་ཉིད་ཡེ་ཤེས་རྣམ་པ་ཐམས་ཅད་པ་སྒྱུ་མ་ལྟ་བུའི་ཆོ་འཕྲུལ་དུ་ཤར་བ་ལས་དུས་གསུམ་རྒྱལ་བ་ཐམས་ཅད་བསྐྱེད་པའི་ཡུམ་མཆོག་ཕྲིན་ལས་ཀྱི་རང་གཟུགས་རྗེ་བཙུན་འཕགས་མ་ཡིད་བཞིན་འཁོར་ལོ་ཟླ་བ་ཆུ་ཤེལ་གྱི་མདོག་ཅན་དཀར་ཞིང་གསལ་ལ་དྲི་མ་མེད་པ་ཞལ་གཅིག་ཕྱག་གཉིས་མ་ཤིན་ཏུ་མཉེན་ཞིང་དྲང་བའི་ཕྱག་པ་ལཱ་ཤ་ལྟར་འཇམ་པ་ཉིད་ཀྱིས་གཡས་མཆོག་སྦྱིན། གཡོན་ནུ་མ་གཡོན་པའི་ཐད་སྐྱབས་སྦྱིན་ཕྱག་རྒྱ་མཐེབ་སྲིན་སྦྱར་བའི་བར་ནས་ཨུཏྤལ་དཀར་པོའི་ལྕུགས་ཕྲན་གསར་པའི་སྡོང་བུ་གྱེས་པའི་སྙན་གྱི་ཐད་ཀར་དབུས་ཀྱི་མེ་ཏོག་ཁ་བྱེ་བའི་སྟེང་ནོར་བུ་ཆུ་ཤེལ་ལས་གྲུབ་པའི་ཚེ་བུམ་དཔག་བསམ་ཤིང་གི་འབྲས་བུས་ཁ་རྒྱན་ཅན། གཡས་ཀྱི་མེ་ཏོག་འབྲས་བུ། གཡོན་གོང་བུའི་ཚུལ་དུ་གནས་པ་ཞི་ཞིང་འཛུམ་ལ་ཤིན་ཏུ་མཛེས་པ། སྐུ་མཉེན་ལྕུགས་དང་ལྡན་པ། སྐུ་རྐེད་ཕྲ་བ་ནུ་འབུར་མཐོ་ཞིང་མཛེས་པ། གསང་བའི་ཆུ་སྐྱེས་བལྟར་མི་མངོན་པ།

དབུ་སྐྲ་ཕྱེད་ཐོར་ཅོག་ཏུ་བཅིང་བའི་རྩེར་ནོར་བུའི་ཏོག་གིས་མཛེས་པ། ལྷག་མ་སྙན་གོང་གཡས་གཡོན་ནས་སིལ་བུར་གྲོལ་ཞིང་དབུ་སྐྲ་ཤིན་ཏུ་གནག་པ་བུང་བའི་མདོག་ཅན། སྤྱན་དཀྱུས་རིང་ཞིང་མཛེས་པ། སྨིན་མའི་གཟེངས་མཐོ་བ། ཤངས་དང༌། མཆུ་སྐྲོས་གཙང་ཞིང་མཛེས་པ། རྐེད་སྐབས་ཕྱེད་ཅིང་ཞབས་རྡོ་རྗེའི་སྐྱིལ་ཀྲུང་གི་སྐུ་དྲང་པོར་བཞུགས་པ། དར་ཁ་དོག་སྣ་ཚོགས་པ་དབང་པོའི་གཞུ་ལྟ་བུའི་སྨད་དཀྲིས་དང༌། མཐིང་ཤུན་གྱི་མདོག་ལྟ་བུའི་འོག་པགས། དར་དམར་གྱི་ཤམ་ཐབས། དར་སྔོན་པོའི་སྟོད་གཡོགས་དང༌། རིན་པོ་ཆེའི་རྩེ་ཕྲན་ཅན་གྱི་དབུ་རྒྱན། རིན་པོ་ཆེ་སྣ་ཚོགས་པའི་སྙན་ཆ། མགུལ་ཆུ། དཔུང་རྒྱན། ཕྱག་ཞབས་ཀྱི་གདུ་བུ། སྐ་རགས་དང༌། ནུ་མ་ཡན་འཁོར་བའི་སེ་མོ་དོ། ལྟེ་འོག་ཡན་འཁོར་བ་དོ་ཤལ་རྣམས་ཀྱིས་བརྒྱན་པ། ཕྱག་ཞབས་ཀྱི་མཐིལ་རྣམས་ལ་སྤྱན་རེ་རེ་དང༌། ཞལ་གྱི་སྤྱན་གཡས་གཡོན་དབུས་གསུམ་སྟེ་སྤྱན་བདུན་གྱིས་མཛེས་པར་བཀྲ་བ། རང་གི་འོད་ལས་སྐྱེས་པའི་ཡབ་པདྨ་གར་དབང་ཐབས་ཀྱི་སྣང་ཆ་ཡིན་པས་སྐུ་མདོག་དཀར་པོ་ལ་དམར་མདངས་ཆགས་ཉམས་ཤིན་ཏུ་ཆེ་བ་ཞི་ཞིང་འཛུམ་པའི་ཉམས་ཅན་གཡས་པདྨ་དམར་པོ་དང༌། གཡོན་ཚེ་བུམ་བསྣམས་པ་དར་དང་རིན་པོ་ཆེའི་རྒྱན་བརྒྱད་ཀྱིས་མཛེས་པར་སྤྲས་ཤིང་པདྨའི་སྐྱིལ་ཀྲུང་གིས་འཁྱུད་ཅིང་ཐབས་ཤེས་ཟུང་འཇུག་བདེ་སྟོང་ཆེན་པོས་མཉམ་པར་སྦྱོར་བ་ཡེ་ཤེས་ཀྱི་སྣང་བ་མུ་མེད་པ་འཕྲོ་བའི་ཀློང་ན་བཞུགས་པའི་སྤྱི་བོར་ཟླ་བ་ལ་གནས་པའི་ཨོཾ་དཀར་པོ། མགྲིན་པར་པདྨ་དམར་པོ་འདབ་མ་བརྒྱད་པ་ལ་གནས་པའི་ཨཱཿདམར་པོ། ཐུགས་ཀར་ཉི་མ་ལ་གནས་པའི་ཧཱུྃ་སྔོན་པོ་སྟེ་རྣམ་སྣང༌། སྣང་མཐའ། མི་བསྐྱོད་པའི་རང་བཞིན་ཅན་གྱི་ཡིག་འབྲུས་མཚན་པ་བསྒོམ་མོ། །གཉིས་པ་ཡེ་ཤེས་ཀྱི་འཁོར་ལོ་སྤྱན་དྲངས་པ་ནི། གནས་གསུམ་ཡིག་འབྲུ་གསུམ་ལས་འོད་ཟེར་ཉི་མ་བྱེ་བའི་གཟི་བརྗིད་ལྕགས་ཀྱུ་ལྟར་འཕྲོས་པས་ཡེ་ཤེས་ཀྱི་འཁོར་ལོ་སྤྱན་དྲངས།

ཛཿཧཱུྃ་བྃ་ཧོཿསོགས་ཀྱིས་དགུག་གཞུག་བཅིང་མཉེས་པས་དགྱེས་པ་བསྐྱེད་ཅིང་བརྟན་པར་བཞུགས་སུ་གསོལ། ཞར་བྱུང་ཕྱག་མཆོད་བསྟོད་པ་མདོར་བསྡུས་བྱེད་ན། ཨ་ལ་ལ་ཧོཿ ཞེས་གཙོ་མོའི་སྐུ་གསུང་ཐུགས་ཀྱི་ཡོན་ཏན་ལ་ངོ་མཚར་ཞིང་ཆེད་དུ་བརྗོད་པའི་གླུ་སྔོན་དུ་འགྲོ་བས་དམ་ཡེ་དབྱེར་མེད་པའི་ལྷ་རང་སེམས་གཉུག་མའི་རྩལ་དུ་ཤེས་པས་བརྡ་ཕྱག་འཚལ་བ་དང༌། ཐུགས་ཀ་ནས་སྤྲོས་པའི་ལྷ་མོ་རྣམ་ཀྱིས་ཕྱི་མཆོད་ཉེར་སྤྱོད། ནང་མཆོད་འདོད་ཡོན་ལྔ་ཐོགས་པ་དང༌། གསང་མཆོད་སྨན་གྱི་སྤྲིན་ཕུང་ལས་འདོད་ཡོན་གྱི་ལྷ་མོ་འཕྲོ་བ་དང༌། ཁམས་གསུམ་གདུག་པ་ཅན་རྣམས་བསྒྲལ་བའི་རཀྟའི་སྦུ་ཕྲེང་ལས་ལྷ་མོ་དམར་མོ་དང༌། སྣོད་བཅུད་ཐམས་ཅད་གཏོར་མར་སྦྱོར་བའི་དམ་རྫས་གཏོར་ཆེན་ལས་ཀྱང་འདོད་ཡོན་གྱི་རྣམ་པ་དཔག་མེད་འཕྲོ་བས་ཟག་མེད་ཀྱི་དབང་པོར་ལྷ་ལ་ལྷ་ཐིམ་པའི་ཚུལ་གྱིས་དགྱེས་རྒུར་རོལ་པས་ཡུལ་དང་ཡུལ་ཅན་དབྱེར་མེད་པ་ཡེ་ཤེས་ཀྱི་རོས་ཚིམ་པ་ལས་ཚོགས་ཆེན་རྫོགས་ཤིང༌། མཆོད་བྱ་མཆོད་བྱེད་མཆོད་ཡུལ་ཐམས་ཅད་རང་བཞིན་གདོད་ནས་རྣམ་པར་དག་པའི་དབྱིངས་ལས་མི་འདའ་བའི་དེ་ཁོ་ན་ཉིད་ཀྱི་མཆོད་པར་འགག་བསྡོམ་པ་དང༌། རང་ལས་སྤྲུལ་པའི་རྡོ་རྗེའི་ལྷ་མོ་རྣམས་ཀྱིས་གཙོ་མོའི་ཡོན་ཏན་རྗེས་སུ་དྲན་པས་བདེ་བའི་གར་བསྒྱུར་ཞིང་སྙན་པའི་གླུ་དབྱངས་ཀྱིས་བསྟོད་པའི་མཐར་ལྷ་མོ་རྣམས་རང་ལ་བསྡུའོ། །གསུམ་པ་ལྷ་སྐུའི་གསལ་སྣང་ལ་སེམས་བཟུང་བ་ནི་དམ་ཚིག་ཡེ་ཤེས་དབྱེར་མེད་པའི་ལྷ་སྐུ་ཕྱག་རྒྱ་ཆེན་པོའི་རྣམ་པ་སྤྱི་ལ་སེམས་བཟུང་བ་ནི་རང་ཉིད་གཙོ་མོ་ཡབ་ཡུམ་སྐུ་ཞལ་ཕྱག་ཡོངས་རྫོགས་ངོ་བོ་སྟོང་པ། རང་བཞིན་བདེ་བ། རྣམ་པ་གསལ་བ་ཅན་སྣང་སྟོང་ཟུང་འཇུག་དྭངས་བའི་ཆུ་ཟླ་ལྟར་སྒྲིབ་མེད་འོད་ཀྱི་རྣམ་པ་ཡེ་ཤེས་ཀྱི་སྙིང་པོ་ཅན་ཡིད་ངོར་ཝལ་གྱིས་དྲན་པར་བྱ། མི་གསལ་ན་དམ་ཚིག་གི་བྲིས་སྐུར་ཡིད་མིག་རྩེ་གཅིག་ཏུ་གཏད།

དེ་མ་ཐག་རང་ལུས་རྣམ་པ་དེ་ལྟར་དྲན་པར་བྱ། ཐུན་ཆུང་ལ་གྲགས་མང་བས་ཡང་ཡང་བསྒོམ་པར་བྱས་ན་ཡུན་ཇེ་རིང་ཇེ་གསལ་ལ་འགྲོ། དེ་ཡང་བྲིས་སྐུ་ལྟ་བུ་ལེབ་ལེབ། འབུར་སྐུ་འདྲ་བའི་རྡོས་པོ་ཅན་དུ་བསྒོམ་པར་མི་བྱ་ཆོས་སྐུའི་སྙིང་པོ། ལོངས་སྐུའི་རྣམ་པ། སྤྲུལ་སྐུའི་རོལ་རྩལ། ལྷ་དང་བདག་རྟོགས་དབྱེར་མེད་པ་ལ་ནན་ཏན་བྱས་ན་བསྐྱེད་རྫོགས་ཟུང་འཇུག་ཏུ་འགྲོ་བ་ཡིན། སེམས་འཛིན་འདི་ཁོ་ན་གལ་ཆེ་སྟེ་དཔེར་ན་སྔར་འདྲིས་ཀྱི་མི་ཞིག་གི་མིང་བརྗོད་པ་དང༌། དེའི་ལུས་དང་བྱེད་དབྱིབས་ལམ་གྱིས་གསལ་བ་བཞིན། ལྷ་སྐུ་ཡང་དེ་བཞིན་དྲན་པར་བྱ་དགོས། དེ་ཡང་མཚན་མོ་སོགས་རླུང་རིག་དྭངས་པའི་སྐབས་རྣམས་ལ་བསྒོམ་པ་གནད། དེ་ནས་རྣམ་པ་བྱེ་བྲག་ལ་སྤྱན་དབུས་མའམ། གཙུག་ཏོར་ནོར་བུའི་རྩེ་མོ་ནས་གདན་པད་ཟླ་ཡན་སྐུ་རྒྱན་མེད་དང༌། རྒྱན་ཅན་ལ་རེ་རེ་བཞིན་སེམས་འཛིན་སོ་སོར་གསལ་སྣང་སྐྱེས་པ་དང༌། ཐམས་ཅད་དུས་གཅིག་ཏུ་དྭངས་གསལ་གཡོ་མེད་དུ་སེམས་བཟུང༌། གང་ལྟར་ཡང་སེམས་གྲིམ་ལྷོད་སྙོམས་པར་རྩེ་གཅིག་ཏུ་གཏད། ཤེས་པ་ཁོངས་ལྷོད། གསལ་སྣང་གི་འཛིན་སྟངས་ཤོར་ན་སྒྲིམ། རྣམ་རྟོག་འཚུབས་ནས་མི་གསལ་ན་ཀློད། རྟོག་པ་ཧ་ཅང་རྒོད་ན་འཕྲོ་བཅད། བཟླས་པ་སོགས་བྱ། བྱིང་རྒོད་ཀྱི་སྐྱོན་བསལ་ཏེ་བསྒོམ། སྐབས་རེར། ང་ཡི་སྒོ་གསུམ་པོ་ཐ་མལ་པ་ནམ་ཡང་མ་ཡིན་འབྲས་དུས་ཀྱི་བཅོམ་ལྡན་འདས་མ་སྐྱོན་ཀུན་ཟད་ཡོན་ཏན་ཀུན་རྫོགས་དངོས་ཡིན་སྙམ་པས་སྐུ་ཡི་གསལ་སྣང་འདོན་པ་དེ་དང་དེར་དངོས་ཡིན་པར་བསམ་ནས་སེམས་བཟུང་བས་གོམས་པ་ན་རང་ལྷ་དེར་དངོས་སུ་སོང་བའི་འདུ་ཤེས་རྒྱུན་ཆགས་པ་འོང༌། དག་པ་དྲན་པ་ནི་ལྷ་སྐུའི་རྣམ་པ་འདི་ལས་ཉོན་གྱི་འཕེན་པའི་ལུས་རགས་པར་གྲུབ་པ་ལྟ་བུ་མ་ཡིན་གྱི་འབྲས་བུ་མཐར་ཕྱིན་པའི་ལྷ་སོ་སོའི་གསང་གསུམ་ཡོན་ཏན་གདུལ་བྱའི་སྣང་ངོར་མཚོན་པ་བརྡ་རྟགས་ཀྱི་སྐུར་ཤར་བ་སྟེ། དེ་ཡང་གཞིའི་གནས་ལུགས་ཡེ་ནས་རང་བཞིན་གྱི་རྣམ་པར་དག་པ་འབྲས་ཆོས་ཀྱི་སྐུ་དང་ཡེ་ཤེས་རྣམས་དང་དབྱེར་མི་ཕྱེད་པའི་རང་བཞིན་ཕྱིར་གསལ་བ་ལམ་དུས་སུ་བསྒོམ་པ་ལས་གཞན་དུ་མི་དམིགས་པས་སྲོག་བཟུང་བ་ནི་རང་རིག་པའི་དག་པ་དང༌།

དེའི་བྱིན་རླབས་ཀྱིས་སྣང་སྲིད་ལྷའི་འཁོར་ལོར་ཤར་བ་ནི་ཆོས་ཅན་ལྷ་སོ་སོའི་དག་པ་དང༌། སྐྱེ་འགགས་གནས་གསུམ་དང་བྲལ་བའི་བརྗོད་བྲལ་གྱི་ལྟ་བས་རྒྱས་འདེབས་ཏེ་སྣང་སྟོང་ཟུང་འཇུག་ཏུ་བསྒོམ་པ་ནི་ཆོས་ཉིད་དེ་བཞིན་ཉིད་ཀྱི་དག་པ་སྟེ་དེ་གསུམ་དང་ལྡན་པས་རྣམ་པ་གསལ་བ་དང༌། ང་རྒྱལ་དྲན་པ་གཉིས་དང་སྦྲེལ་ནས་ཉམས་སུ་བླངས། དག་པ་སོ་སོར་དྲན་ན་ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་ཐབས་ཤེས་མཚོན་པའི་ཕྱག་གཉིས་དང༌། སྲིད་ཞིའི་མཐའ་དགག་པའི་རྡོ་རྗེའི་སྐྱིལ་ཀྲུང༌། སྣང་སྟོང་མཚོན་པར་བྱེད་པའི་ཡབ་ཡུམ་མཉམ་པར་སྦྱོར་བ། མ་ཆགས་པདྨའི་རིགས་ལས་འཇིག་རྟེན་དབང་ཕྱུག་གི་ཞལ་གྱི་ཆུ་སྐྱེས་ལས་འཁྲུངས་ཤིང་སྙིང་རྗེ་ཆེན་པོས་ཡོངས་སུ་གང་བའི་བརྡར་སྐུ་མདོག་ཟླ་བའི་མདངས་ལྡན། འགྲོ་ལ་བརྩེ་བས་ཞི་འཛུམ་ཆགས་ཉམས་ཅན། ཚེ་དང་ཡེ་ཤེས་ཀྱི་དངོས་གྲུབ་སྦྱིན་པའི་བརྡར་གཡས་མཆོག་སྦྱིན། འགྲོ་ལ་མི་འཇིགས་སྦྱིན་པ་དང༌། རྒྱལ་བ་ཐམས་ཅད་ཀྱི་ཡུམ་ཤེས་རབ་ཀྱི་ཕ་རོལ་ཕྱིན་མ་ཟབ་ཞི་སྤྲོས་བྲལ་ཐུགས་ཀྱི་གསང་བའོ། །ཞེས་པའི་བརྡར་གཡོན་སྐྱབས་སྦྱིན་གྱི་ཕྱག་རྒྱ་མཛད་ཅིང་ཕྲིན་ལས་ཐོགས་པ་མེད་པས་ཨུཏྤ་ལ་དཀར་པོའི་ཡུ་བ་ནས་འཛིན་པ་ཐུགས་ཀར་གཏོད་ཅིང༌། མེ་ཏོག་སྙན་གྱི་ཐད་ཀར་ཁ་བྱེ་བའི་སྟེང་དུས་མིན་གྱི་འཆི་བའི་འཇིགས་པ་བཅོམ་པའི་མཚོན་བྱེད་ཚེ་བུམ་འཛིན་པ། དགེ་བའི་ཆོས་ཡོངས་སུ་རྫོགས་ཤིང་གཞན་རྗེས་སུ་འཛིན་པས་དབུ་སྐྲ་ཐོར་ཚུགས་སུ་བཅིངས་ཤིང་ལྷག་མ་ཐུར་དུ་གྲོལ་བ། ཉོན་མོངས་པའི་གདུང་བ་ལས་གྲོལ་བའི་རྟགས་དར་གྱི་སྟོད་གཡོགས་སྨད་དཀྲིས། འདོད་ཡོན་མ་སྤངས་རྒྱན་དུ་རོལ་ཞིང་བྱང་ཆུབ་ཀྱི་ཡན་ལག་བདུན་མཚོན་བྱེད་དར་དང་རིན་པོ་ཆེའི་རྒྱན། ཐབས་བདེ་བ་ཆེན་པོ་མཆོག་ཏུ་མི་འགྱུར་བ་ཡེ་ཤེས་ཀྱི་སྣང་ཆ་རང་འོད་ཀྱི་ཡབ་པདྨ་གར་དབང་གིས་འཁྲིལ་བ། གཞལ་ཡས་ཁང་བྱང་ཆུབ་ཕྱོགས་ཀྱི་ཆོས་སོ་བདུན་བརྡ་དོན་རྟགས་ཀྱི་རང་བཞིན་དུ་ཤར་བ།

མཚན་རྟོག་གིས་མི་ཕྱེད་པའི་རྡོ་རྗེའི་ར་བ། རྣམ་རྟོག་གི་བག་ཆགས་གཞོམ་ཕྱིར་མེ་དཔུང་གིས་བསྐོར་བ་སོགས་སོ་སོ་ནས་དག་པ་དྲན་པས་ཐ་མལ་གྱི་ཞེན་པ་བཟློག་ཅིང་གཞི་འབྲས་སྦྲེལ་བའི་དག་པ་དྲན་པ་ལ་བསླབ་པས་བསྐྱེད་རིམ་མཆོག་གི་དངོས་གྲུབ་ཀྱི་ཉེ་རྒྱུར་འགྲོ་བ་ཡིན་ནོ། །དེ་ལྟར་གསལ་བརྟན་དག་གསུམ་གྱི་ནང་ནས་རིམ་བཞིན་གཞལ་ཡས་ཁང་རྡོ་རྭ་མེ་རིའི་བར་དང༌། ཕྱི་ནས་ནང་དུ་གཙོ་མོའི་བར་གསལ་བཏབ་ཅིང་ཚད་དུ་ཕྱིན་པར་བྱ་དགོས་སོ། དེ་ལྟར་ལྷ་བསྐྱེད་པའི་རིམ་པ་བསྒོམ་པས་གཞི་དུས་སུ་བྱིས་པ་བཙས་པ། ནར་སོན་ནས་འདོད་པའི་ཚོར་བས་གདུངས་ཏེ་དེ་དོན་དུ་གཉེར་བ། ཆུང་མ་ལེན་པ། སྒོ་གསུམ་གྱི་ནུས་པ་རིམ་གྱིས་འཕེལ་བ། རང་རིགས་ཀྱི་བྱ་བ་ལ་དབང་བསྒྱུར་བ་རྣམས་སྦྱོང༌། སྦྱངས་འབྲས་སངས་རྒྱས་སྤྲུལ་སྐུ་བལྟམས་པ། བྱང་ཆུབ་དོན་དུ་གཉེར་བས་རབ་ཏུ་བྱུང་ནས་དཀའ་ཐུབ་མཛད་པ། བྱང་ཆུབ་ཀྱི་སྙིང་པོར་གཤེགས་པ། བདུད་བཏུལ་ཏེ་བསམ་གཏན་བསྐྱེད་པ། རྣམ་པ་ཐམས་ཅད་མཁྱེན་པའི་ཡེ་ཤེས་ལ་མངའ་བརྙེས་པ་རྣམས་དང༌། ལམ་གོང་མའི་ཚེ། བདེ་སྟོང་ཡེ་ཤེས་ཀྱི་ལྷ་སྐུར་སྒྲུབ་ཕྱིར། བདེ་རླུང་སེམས་ལས་ལྷ་སྐུར་ལྡང་བ། མཆོག་གི་དངོས་གྲུབ་ཐོབ་ཕྱིར་ལས་རྒྱ་ཡེ་རྒྱ་གང་རུང་དང་མི་འབྲལ་བ། དེ་ལས་རང་བྱུང་གི་ཡེ་ཤེས་ལ་རིམ་གྱིས་གོམས་ནས་དེས་མཆོག་གི་དངོས་གྲུབ་ལ་མྱུར་དུ་སྦྱོར་བའི་གཞི་འདིང་བས་སྨིན་བྱེད་དུ་འགྲོ། གནས་གསུམ་བྱིན་གྱིས་བརླབ་པས་སྦྱང་བྱ་ལུས་ངག་ཡིད་གསུམ༌། སྦྱོང་བྱེད་རྡོ་རྗེ་གསུམ། སྦྱངས་འབྲས་སངས་རྒྱས་ཐམས་ཅད་ཀྱི་གསང་བ་གསུམ་འགྲུབ། ཡེ་ཤེས་པ་སྤྱན་དྲངས་བཞུགས་གསོལ་གྱི། སྦྱང་བྱ་བྱིས་པ་དེ་དང་རིས་མཐུན་གྱི་འགྲོ་བ་རྣམས་དང་བློ་གྲོས་ནུས་པ་མཉམ་པར་གྱུར་པའི་བག་ཆགས་དང་སྦྱོང་བྱེད་རང་བཞིན་ཡེ་ཤེས་ཀྱི་དཀྱིལ་འཁོར་དམ་ཚིག་གི་འཁོར་ལོར་བསྟིམ་པ། སྦྱངས་འབྲས་དེ་བཞིན་གཤེགས་པ་ཐམས་ཅད་དང་དགོངས་པ་རོ་གཅིག་ཏུ་གྱུར་པའོ།

།ཕྱག་མཆོད་སོགས་ལས་རིམ་གྱིས། སྦྱང་བྱ་བྱིས་པ་དེ་འདོད་ཡོན་ལ་སྤྱོད་ཅིང་འཇིག་རྟེན་གྱི་ཆོས་སྒྲུབ་པ་རྣམས་ཀྱི་བག་ཆགས་དང༌། སྦྱོང་བྱེད་དབྱིངས་ཡེ་གཉིས་སུ་མེད་པར་ཤེས་པའི་ངང་ནས་ཕྱག་འཚལ་བ། ཕྱི་ནང་གསང་བའི་མཆོད་པ། གསང་གསུམ་ཡོན་ཏན་རྗེས་དྲན་གྱི་བསྟོད་པ་རྣམས་ཀྱིས། སྦྱངས་འབྲས་རང་ཉིད་སངས་རྒྱས་པའི་ཚེ་འབད་རྩོལ་མེད་པར་མཆོད་པའི་རྣམ་པ་མཐའ་ཡས་པ་འབྱུང་བ་དང་འཁོར་འདས་ཐམས་ཅད་ཀྱི་བཀུར་བའི་འོས་སུ་གྱུར་པའི་རྟེན་འབྲེལ་བསྒྲིག་པའོ། །དེ་རྣམས་ཀྱང་སྒྲོལ་མའི་ཟབ་ཏིག་ལས། རྟེན་དང་བརྟེན་པའི་དཀྱིལ་འཁོར་བསྐྱེད༔ རྣམ་པ་གསལ་ཞིང་ང་རྒྱལ་བརྟན༔ རྣམ་དག་དྲན་པས་གསལ་སྣང་བསྒྲུབ༔ ཐ་མལ་སྣང་ཞེན་འགོག་ནུས་པའི༔ གསལ་བ་རབ་ཀྱི་མཐར་སོན་པས༔ ཞེས་འབྱུང་བ་དང་མཐུན་པའོ། །གཉིས་པ་གསུང་བཟླས་པ་སྔགས་ཀྱི་ཁྲིད་ནི། དེ་ལྟ་བུའི་སྒོམ་པས་དུབ་ན། བོགས་འཕྱིན་པའི་སླད་དུ་བཟླས་བརྗོད་ཀྱི་བསམ་གཏན་ལ་བསླབ་པ་ནི། རང་ཉིད་འཕགས་མའི་ཐུགས་ཀ་རུ༔ ཡེ་ཤེས་སེམས་དཔའ་ཚེ་དཔག་མེད༔ དཀར་གསལ་སོགས་བཟླས་དམིགས་ནས་འབྱུང་བ་ལྟར། དེའི་ཐུགས་དབུས་པདྨ་དཀར་པོ་འདབ་མ་བཞི་པའི་ཟེའུ་འབྲུར་འོག་ཉི་མ། སྟེང་ཟླ་བའི་གྭའུ་ཁ་སྦྱོར་གྱི་དབུས་སུ་ཏཱྃ་དཀར་པོ་གསལ་ཞིང་འཚེར་བའི་མཐར་ཡི་གེ་བཅུ་པ་དང་དྲིལ་སྒྲུབ་ཡེ་སེམས། སྤྲུལ་པའི་སྔགས་བཅས་ཀྱི་ཕྲེང་བ་མཐུད་ནས་གཡས་བསྐོར་དུ་བཀོད་ཅིང་དེ་ལ་སེམས་བཟུང༌། སེམས་ཟིན་པ་ན་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེད་གྱི་སྣང་བ་མཐའ་ཡས་པ་འཕྲོས། གཙུག་ཏོར་ནོར་བུའི་རྩེ་མོ་ནས་ཐོན་ཏེ་འཕགས་མ་རྣམ་པར་རྒྱལ་མ་དཀར་མོ་ཞལ་གཅིག་ཕྱག་གཉིས་གཡས་སྐྱབས་སྦྱིན་པུས་མོ་གཡས་པའི་སྟེང་དུ་བརྐྱངས་ཏེ་བསྡིག་མཛུབ་ཀྱིས་ལྕགས་ཀྱུ་འགུགས་ཐབས་སུ་བསྣམས་པ། གཡོན་པས་ཐུགས་ཀའི་ཐད་དུ་མཆོག་སྦྱིན་གྱི་ཕྱག་རྒྱས་ཚེ་ཡི་བུམ་པ་བདུད་རྩིའི་རྒྱུན་འབེབས་བཞིན་པ་བསྣམས་པ་ཞབས་སེམས་མའི་སྐྱིལ་ཀྲུང་ཅན་ཉི་ཟེར་གྱི་རྡུལ་ལྟ་བུ་འཕྲོས་པས་རྩ་གསུམ་རྒྱལ་བ་རབ་འབྱམས་རྡོ་རྗེའི་ཆོས་སྲུང་ནོར་ལྷ་དང་བཅས་པའི་མཁྱེན་བརྩེ་ནུས་པའི་ཡེ་ཤེས་འཁོར་འདས་བརྟན་གཡོའི་དྭངས་བཅུད་མ་ལུས་པ་བདུད་རྩི་འོད་ཟེར་གྲུབ་བའི་དངུལ་ཆུའི་རྣམ་པར་བསྡུས་ཏེ་རང་གི་སྒོ་གསུམ་གྱི་དྭངས་མའི་ཐིག་ལེར་ཐིམ་པས་ཚེ་དང་ཡེ་ཤེས་ཀྱི་དངོས་གྲུབ་ཐོབ་ཅིང་འཆི་མེད་རྡོ་རྗེའི་སྲོག་འགྲུབ་པར་མོས་ལ་བཟླ།

གྲུབ་པའི་དངུལ་ཆུ་ནི་བཅུད་ལེན་གྱི་རྫས་བྲུབ་པ་སྟེ་སྟོན་ཟླ་ལྟར་དཀར་བ། ཉི་མ་ལྟ་བུའི་འོད་ཟེར་ཅན། གཡས་བསྐོར་དུ་འཁྱིལ་ཞིང་གྲུབ་པའི་རྟགས་གཡུང་དྲུང་དང་དགའ་བ་འཁྱིལ་པ་སོགས་བཀྲ་ཤིས་པའི་རི་མོ་སྣ་ཚོགས་པ་བཀྲ་བ། ནུས་པས་གང་ལ་རེག་པ་ཙམ་གྱིས་གླང་པོ་ཆེའི་སྟོབས། ཉི་ཟླའི་ཚེ། རྡོ་རྗེའི་ལུས། བཅུ་དྲུག་གི་ལང་ཚོ་ཅན་དུ་བསྒྱུར་ནུས་ཤིང་ལྕགས་ལ་རེག་པ་ཙམ་གྱིས་གསེར་དུ་འགྱུར་བ། ཤིང་སྐམ་ལ་གཏོར་བ་ཙམ་གྱིས་ལོ་འབྲས་མེ་ཏོག་ཕུན་སུམ་ཚོགས་པ་སྐད་ཅིག་གིས་འབྱུང་བ་ཞིག་སྟེ། དེ་ལྟ་བུའི་རྣམ་པ་བདེ་བ་ཆེན་པོའི་གཟི་བྱིན་འབར་བར་བསྒོམ་དགོས་གསུངས། སྤྱིར་སྔགས་ཕྲེང་འཁོར་ལུགས། བསྙེན་པ་ལ་བཀོད་པ། ཉེ་བསྙེན་ལ་འཁོར་བ། སྒྲུབ་པ་ལ་དོ་ལི། སྒྲུབ་ཆེན་ལ་སྤྲོ་བསྡུ་གཙོ་བོར་གསུངས་ཀྱང་དཀྱུས་ཙམ་ལ་བཀོད་པའི་དམིགས་པ་ཁོ་ནས་འཐུས། བཀོད་དམིགས་གསལ་ཐེབས་ནས་འཁོར་བའི་དམིགས་པ་གསལ་བཏབ་ཀྱང་རུང་བས་དེའི་ཚེ་སྔགས་ཕྲེང་བར་མ་ཆད་པ་གཡས་བསྐོར་དུ་རང་སྒྲ་དང་བཅས་པས་མྱུར་བར་འཁོར་བ་ལས་སྔགས་ཀྱི་འོད་ཟེར་དཔག་ཏུ་མེད་པ་སྤྲོ་བ་སོགས་གོང་ལྟར། བཟླ་བྱའི་སྔགས་བསྙེན་སྒྲུབ་སྔོན་དུ་མ་ཐེམ་ན་གཙོ་བོ་ཡིག་བཅུ་དང༌། ཐེམ་ན་དྲིལ་སྒྲུབ་ཀྱི་སྔགས་གཙོ་བོ་བཟླ་དགོས། ཡེ་སེམས་དང་སྤྲུལ་པའི་སྔགས་ཀྱང་ཅུང་ཟད་རེ་བཟླ། རྒྱུན་ཁྱེར་འདི་བསྙེན་སྒྲུབ་ལས་གསུམ་ཆིག་དྲིལ་ཡིན་པས། སྐབས་རེར། སྔགས་ཕྲེང་ལས་འོད་ཟེར་འཕྲོས་བདེ་ཆེན་ཡེ་ཤེས་ཀྱི་གཟི་བརྗིད་འབར། ཁམས་གསུམ་བརྟན་གཡོ་ཐམས་ཅད་ལྷ་སྔགས་ཡེ་ཤེས་སྒྱུ་འཕྲུལ་དྲྭ་བ་ཆེན་པའི་འཁོར་ལོར་རྫོགས་པའི་མོས་པ་དང༌། ཡང་ཐུགས་སྲོག་ཏཱྃ་ལས་སྔགས་ཕྲེང་བར་མ་ཆད་པ་བྱུང༌། ཡེ་ཤེས་སེམས་དཔའི་ཞལ་ནས་གཙོ་མོའི་ཞལ་དུ་བརྒྱུད། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་གསང་བའི་རྡོ་རྗེ་ནས་ཡུམ་གྱི་མཁར་སོང་ཐུགས་སྲོག་ལ་ཐིམ། དེ་ལྟར་མགལ་མེའི་འཁོར་ལོ་ལྟར་འཁོར་བས་ཡབ་ཡུམ་གྱི་ཐུགས་རྒྱུད་ལ་བདེ་བ་ཆེན་པོའི་ཡེ་ཤེས་སྐྱེས།

མཆོག་ཏུ་མི་འགྱུར་བ་འཆི་མེད་རང་བྱུང་རྟག་པ་དམ་པའྀ་དངོས་གྲུབ་འགྲུབ་པར་བསམ་ལ་དྲིལ་སྔགས་བཟླ་བ་ནི་སྒྲུབ་པའི་དམིགས་པ་དང༌། ཡང་ཐུགས་ཀའི་འོད་ཟེར་ལས་ལས་བཞིའི་ཁ་དོག་དང་མཐུན་པའི་འོད་ཟེར་ནམ་མཁའ་གང་བ་ཕོ་ཉ་ལྟ་བུ་འཕྲོས། ཞི་རྒྱས་དབང་དྲག་མཆོག་གི་ཕྲིན་ལས་ཐམས་ཅད་ཡིད་བཞིན་དུ་སྒྲུབ་པར་མོས་ལ་དྲིལ་སྔགས་བཟླའོ། །དེ་ཡང་བཟླས་པའི་སྐབས་ངག་ཚིག་ཐ་མལ་པས་བར་མི་བཅད་པ་དང༌། སེམས་རྩེ་གཅིག་པའི་ཏིང་འཛིན་བརྟན་པོས་བཟླ་དགོས། དམིགས་པ་གཅིག་ཁོ་ནས་སྐྱོ་ན། རེས་འགའ་སྐུ་ཡི་གསལ་སྣང་ལ་བློ་བཞག །རེས་འགའ་ཚེ་ཐུང་བའི་ལས་བསགས་པའི་སེམས་ཅན་ལ་སྙིང་རྗེ་བསྐྱེད། སྐབས་རེར་སྣང་གྲགས་ཐམས་ཅད་རྗེ་བཙུན་མའི་གསལ་སྣང་བརྟན་པོས་སྔགས་བཟླ། གཙོ་བོར་ལྟ་བའི་ངང་བསྐྱངས་ལྷ་སྔགས་དབྱེར་མེད་དུ་ཤེས་པའི་དད་པ་དང་མོས་གུས་ཐེ་ཚོམ་མེད་པའི་ངང་ནས་བཟླས་ན་མཆོག་ཐུན་གྱི་དངོས་གྲུབ་མྱུར་དུ་འགྲུབ་ལ། སེམས་རྣམ་གཡེང་གིས་ཇི་ཙམ་བཟླས་ཀྱང་ངག་སྒྲིབ་ཅུང་ཟད་སྲབ་པ་ལས་འདོད་དོན་མི་འགྲུབ་སྟེ། ཨོ་རྒྱན་ཆེན་པོས། མ་ཡེངས་ཏིང་འཛིན་ལྡན་པས་བཟླ༔ གཞན་དུ་ཡེངས་པར་གྱུར་ན་ནི༔ བསྐལ་པར་བཟླས་ཀྱང་འབྲས་མི་འབྱིན༔ ཞེས་གསུངས་པ་ལྟར་ལ། བགྲང་ཕྲེང་མཚན་ཉིད་ལྡན་པར་བྱིན་གྱིས་བརླབས་ཏེ། རྔམ་གློག་ལས། སྒྲ་ཆེན་མ་ཡིན་ཆུང་བ་མིན། མགྱོགས་པ་མ་ཡིན་བུལ་བར་མིན། དྲག་པོར་མ་ཡིན་ཞན་པར་མིན། ཡིག་འབྲུའི་ཡན་ལག་ཉམས་པར་མིན། ཡེངས་པར་མ་ཡིན་སྨྲ་བཞིན་མིན། གླལ་སོགས་བར་དུ་ཆོད་པས་མིན། ཞེས་པ་ལྟར་སྔགས་ཀྱི་སྐྱོན་རྣམས་སྤངས་ནས་བཟླ། སྐབས་རེར་རླུང་ཁ་སྦྱོར་དུ་བཟུང་སྟེ་སྔགས་ཀྱི་གཟུགས་དང་སྒྲ་དྲན་པར་བྱས་ཏེ་འགོག་བཟླས་དང༌། རླུང་འཛིན་པ་ཡང་སྤངས་ཏེ་ཡིད་ཀྱི་སྔགས་གཟུགས་སམ་སྒྲ་ལ་དམིགས་ནས་བཟླས་པ་ཡིད་བཟླས་དག་ཀྱང་བྱ། འདིའི་སྦྱང་བྱ་མ་དག་འཁོར་བའི་གནས་སུ་མིང་ཚིག་ཡི་གེ་ངག་གི་བརྗོད་པ་འཁྲུལ་པའི་སྒྲ་དོན་དེར་འཛིན་བག་ཆགས་དང་བཅས་པ།

སྦྱོང་བྱེད་ངག་གི་བཟླས་པ་ཡང་དང་ཡང་དུ་བསྐྱར་ཞིང་བཟླས་པས་འབྱུང་འཇུག་བྱེད་རྩོལ་སྒྲ་དང་བཅས་པ་དག་ནས། སྦྱངས་འབྲས་རང་ཉིད་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་སོགས་གསུང་རྡོ་རྗེའི་འགྲོ་དོན་མཛད་པའི་གཞི་ཐེངས་པ་ནི་ཐུན་མོང་དང་ཁྱད་པར་སེམས་གྱི་དྲི་མ་སྦྱངས་ཤིང་ངག་གི་ནུས་པ་རྙེད་པ་དང༌། ཡེ་ཤེས་ལྷ་ཡི་མཚན་སྔགས་ཀྱིས་ཡང་ཡང་བོས་པས་ཡེ་ཤེས་ཀྱི་ལྷ་དང་ཉེ་བར་འགྱུར་བའི་དགོས་པ་ཡོད་ལ། ལྷ་རྣམས་སྔགས་དེ་ཡི་རྣམ་པར་ཞུགས་པས་ཡིག་འབྲུར་སྒོམ་པ་ཡེ་ཤེས་ཀྱི་རིག་སྔགས་སུ་མོས་པས་བཟླ་བ། ཞེན་པས་ཞུགས་ཤིང་འབྲེལ་བས་མི་བསླུ་བ་དང༌། གནས་སྐབས་སུ་ལས་བཞི་སྒྲུབ་ཅིང་ཁྱད་པར་ཚེ་བསོད་ཡེ་ཤེས་རྒྱས་ནས། མཐར་ཐུགས་གསུང་རྡོ་རྗེ་ཐོབ་པའི་དངོས་རྒྱུ་ཐུན་མོང་མིན་པའོ། །ཐུན་དེ་ལས་ལྡང་བར་བརྩམ་པ་ན། དབྱངས་གསལ་རྟེན་སྙིང་གིས་སྔགས་ཀྱི་ལྷག་ཆད་བསྐང་ཞིང་བརྟན་པར་བྱ། མཆོད་བསྟོད་མདོར་བསྡུས་དང༌། ཡི་གེ་བརྒྱ་པས་ནོངས་པ་བཤགས། ལྷར་སྣང་འོད་གསལ་དུ་མེ་ལོང་ལ་ཧས་བརྒྱབ་པ་ལྟར་དབྱིངས་སུ་བསྡུ་བའམ། ཡང་ན་གཙོ་མོའི་ཐུགས་ཀ་ནས་འོད་ཟེར་འཕྲོས་སྣོད་བཅུད་ཐམས་ཅད་ལ་ཕོག་པས་འོད་དུ་ཞུ་ནས་གཞལ་ཡས་ཁང་ལ་ཐིམ། གཞལ་ཡས་ཁང་གཙོ་མོ་ལ། ཡབ་ཡུམ་ལ། དེ་དབུ་ཞབས་ནས་རིམ་པས་འདུས་ཏེ་ཏཱྃ་ལ་ཐིམ། དེ་གྱེན་རྫོགས་ན་དའི་བར་བསྡུས་ནས་ཤིན་ཏུ་ཕྲ་བ་ལ་སེམས་བཟུང༌། དེ་ཡང་མི་དམིགས་པ་འོད་གསལ་གྱི་ངང་དུ་བཞག །སླར་ཡང་སྐད་ཅིག་གིས་ཟུང་འཇུག་གི་སྐུར་ལྡང་ལ་འབྲུ་གསུམ་བརྗོད་པས་སྒོ་གསུམ་རྡོ་རྗེ་གསུམ་དུ་རྒྱས་གདབ། རང་དང་སྣང་བ་ཐམས་ཅད་འཕགས་མའི་སྐུ། གྲགས་པ་གསུང༌། དྲན་རྟོག་ཐུགས་ཏེ་ཁྱེར་སོ་གསུམ་དང་མི་འབྲལ་བ་དང༌། དགེ་བསྔོ་དང༌། ཤིས་བརྗོད་ཇི་ལྟར་རིགས་པས་མཚམས་སྦྱར་ཏེ་སྤྱོད་ལམ་ལ་འཇུག་གོ །འདིའི་སྦྱང་བྱ་བྱིས་པ་ལང་ཚོ་རྫོགས་ནས་འཆི་བ་སླར་ཡང་འབྱུང་བ་སྟེ། རྟེན་དང་བརྟེན་པ་རིམ་གྱིས་སྡུད་པས་ཕྱི་ནང་གི་ཐིམ་རིམ་དང་འཆི་བ་འོད་གསལ་ཆོས་སྐུ་མཚོན།

དེ་ལས་ལྷར་ལྡང་བས་བར་སྲིད་དང་རྣམ་པ་མཐུན། སྦྱོང་བྱེད་བསྡུ་ལྡང་གི་རིམ་པས། སྦྱངས་འབྲས་གཟུགས་སྐུའི་སྣང་ཆ་ནི་ཆོས་སྐུའི་ཕྲིན་ལས་དང༌། ཆོས་སྐུའི་ཡེ་ཤེས་ཀྱང་དབྱིངས་ཀྱི་ངོ་བོ་ཡིན་པས་དེར་ཐིམ་པ་དང༌། དེ་ལས་ཕྱིར་གསལ་གཟུགས་སྐུའི་སྣང་བ་རྒྱུན་མི་ཆད་པས་འགྲོ་བའི་དོན་བྱེད་པའོ། །གསུམ་པ་ཐུགས་རྫོགས་རིམ་དེ་ཁོ་ན་ཉིད་ཀྱི་ཁྲིད་རིམ་མདོ་ཙམ་སྨོས་པ་ནི། གོང་དུ་བསྐྱེད་རིམ་འོད་གསལ་དུ་བསྡུ་བ་དང༌། སླར་ལྡང་བས་རྟག་ཆད་ཀྱི་མཐའ་བསལ་ཞིང་དེའི་ངང་ནས་རྫོགས་རིམ་མཚན་མེད་ཀྱི་རྣལ་འབྱོར་མདོར་བསྡུ་ན། སྒྲོལ་མའི་ཟབ་ཏིག་ལས། རང་བྱུང་རིག་པ་སྐད་ཅིག་མ༔ བསམ་གྱིས་མི་ཁྱབ་དབྱིངས་སུ་བསྐྱལ༔ མཚོན་བྱེད་དཔེ་ཡི་ཡེ་ཤེས་ལས༔ དོན་གྱི་ལྷན་སྐྱེས་མངོན་དུ་འགྱུར༔ འགྱུར་མེད་དྭངས་མ་གསུམ་ལྡན་གྱི༔ རྡོ་རྗེ་སྒྲོལ་མ་ཚེ་འདིར་འགྲུབ༔ ཅེས་རྡོ་རྗེ་ཚིག་གིས་བསྟན་པ་དང་རྗེས་སུ་མཐུན་པར་སེམས་གྱི་རང་བཞིན་གཉུག་མ་དེ་ཉིད་དངོས་པོ་དང་མཚན་མར་མ་གྲུབ་པས་རྟག་པ་རང་རྒྱུད་དུ་མེད། མེད་པ་མ་ཡིན་ཏེ་འཁོར་འདས་ཀྱི་སྣང་བ་སྣ་ཚོགས་འཆར་བའི་གཞི་མ་འགགས་པ་གསལ་རིག་ཙམ་མ་འགགས་པས་ཅང་མེད་ཆད་པ་མ་ཡིན་དེའང་གཉིས་ཀ་གཉིས་མིན་གྱི་མཐའ་ལས་གྲོལ་བས་འདི་ཞེས་མཚན་མཚོན་བསམ་བརྗོད་ཐམས་ཅད་ལས་འདས་པ་ནི་ལྟ་བ་དང༌། དེ་ལ་བླ་མའི་མན་ངག་གི་གཞི་བཟུང་སྟེ་གང་དུའང་མི་སེམས། ཅིལ་ཡང་མི་རྟོག །གནས་ལུགས་དེའི་ངང་དུ་ཡིད་དཔྱོད་ཀྱི་བཟོ་མ་བཅོས་པ་རང་བབ་ནམ་མཁའ་ལྟ་བུའི་ངང་དུ་སྐད་ཅིག་ཀྱང་མ་ཡེངས་པ་རིག་པ་ཧྲིག་གེ་བ་རང་སོར་བཞག་པས་རིག་པ་ཡུལ་མེད་རང་གསལ་དུ་ལྷག་གེར་གནས་པ་ལས་མི་གཡོ་བ་ནི་ཞི་ལྷག་ཟུང་འཇུག་གི་བསྒོམ་པ། ལྟ་སྒོམ་དེའི་ངང་ལས་རྗེས་ཐོབ་ཏུ་ཆོས་ཐམས་ཅད་སྒྱུ་མ་ལྟ་བུ་ལ་ཡིད་ཆེས་བསྐྱེད། སྟོང་པ་ཉིད་དང་སྙིང་རྗེ་ཟུང་དུ་འཇུག་པས་སེམས་ཅན་གྱི་དོན་བྱ་བ་དང༌། སྣང་སྤྱོད་ཐམས་ཅད་བདེ་ཆེན་ལྷག་ཅིག་སྐྱེས་པའི་ཡེ་ཤེས་ཀྱི་གྲོགས་སུ་ཁྱེར་བ་ནི་སྤྱོད་པ།

དེ་ལྟར་གོམས་པར་བྱས་པས་གཞིའི་གནས་ལུགས་མངོན་དུ་གྱུར་ཏེ་སྤངས་ཐོབ་མེད་པ་དོན་དམ་པའི་རྗེ་བཙུན་འཕགས་མ་ཤེས་རབ་ཀྱི་ཕ་རོལ་ཏུ་ཕྱིན་མའི་རང་ཞལ་མཇལ་བ་ནི་འབྲས་བུ་སྟེ། དང་པོ་ཚོགས་སྦྱཽར་གྱི་དུས་སུ་དཔེ་ཡི་ཡེ་ཤེས་སྐྱེ་ལ་དེ་གོམས་པས་མཐོང་ལམ་ལ་སྦྱོར་ཏེ་དོན་གྱི་ཡེ་ཤེས་རྟོགས་ནས་མཐར་གྱིས་མི་སློབ་བའི་གོ་འཕང་ལ་སྦྱོར་བར་བྱེད་དོ། །དེ་ལྟ་བུའི་ལྟ་སྒོམ་སྤྱོད་འབྲས་བཞི་པོ་ཚད་དུ་ཕྱིན་པར་བརྩོན་དགོས་སོ། །དེ་ལྟར་བསྐྱེད་རྫོགས་ཀྱི་ངེས་པའང༌། འདུས་པ་ཕྱི་མ་ལས། སངས་རྒྱས་རྣམས་ཀྱི་ཆོས་བསྟན་པ། རིམ་པ་གཉིས་ལ་ཡང་དག་གནས། བསྐྱེད་པ་ཡི་ནི་རིམ་པ་དང༌། རྫོགས་པ་ཡི་ནི་རིམ་པའོ། །ཞེས་གསུངས་པ་ལྟར་སྣོད་བཅུད་ཐ་མལ་གྱི་སྣང་ཞེན་སྦྱོང་བ་བསྐྱེད་པའི་རིམ་པ་དང༌། རླུང་སེམས་མི་ཤིགས་པའི་ཐིག་ལེར་རྩོལ་མེད་ངང་གིས་འཆིང་ནས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྐུ་འགྲུབ་བྱེད་མཚན་མེད་རྫོགས་པའི་རིམ་པ་བཅས་རེ་ཞིག་བཤད་ཟིན་ཏོ། །སླར་ཡང་སྨྲས་པ། འཆི་མེད་སྒྲུབ་པའི་ལམ་ཟབ་གྲངས་མེད་ཀྱི། །དབུས་ན་ལྷུན་པོ་ལྟར་འཕགས་བཅོམ་ལྡན་འདས། །འཕགས་མ་སྒྲོལ་མ་ཡིད་བཞིན་འཁོར་ལོ་ཞེས། །རིག་འཛིན་བྱེ་བ་འབུམ་གྱིས་བསྙེན་པའི་ལྷ། །གང་དེའི་སྒྲུབ་ཐབས་སློབ་དཔོན་རྣམ་གསུམ་གྱི། །དགོངས་ཉམས་བཅུད་བསྡུས་འཕགས་མའི་ཐུགས་ཏིག་གི །ངེས་རྫོགས་ཕྱག་རྒྱ་གཅིག་པའི་རྣལ་འབྱོར་དང༌། །རྗེས་འབྲེལ་ཟབ་མོའི་ཁྲིད་ཀྱི་རིམ་པ་འདི། །ཀུན་མཁྱེན་བླ་མའི་ཞལ་ལུང་བདུད་རྩི་དང༌། །མཁས་གྲུབ་གོང་མའི་གསུང་ལྟར་བཀྲལ་བ་ལས། །རང་བཟོའི་ཚིག་གི་ཉེས་པ་འདིར་མེད་ཀྱང༌། །རྨོངས་པའི་དྲི་མས་གོས་ན་བཟོད་པར་བགྱི། །འདི་ལས་བྱུང་བའི་དགེ་ཚོགས་ཅི་མཆིས་པ། །རིགས་གསུམ་མགོན་དང་སྒྲོལ་མའི་ཐུགས་བསྐྱེད་བཞིན། །བསྟན་དང་འགྲོ་ལ་ཡོངས་སུ་བསྔོས་པ་ཡིས། །དུས་མིན་འཆི་བའི་རྒྱུ་འབྲས་མི་མྱོང་ཤོག །རིམ་གཉིས་གྲུབ་པའི་ཟས་ཀྱི་འཚོ་བ་ཡིས།

ལུས་ནི་རྡོ་རྗེའི་སྟོབས་ལྟར་བརྟན་པ་དང༌། །ངག་ནི་བདེན་ཚིག་ནུས་པའི་རྩལ་འབར་ཤིང༌། །དྲན་རྟོག་འོད་གསལ་ཆེན་པོར་འཆར་བར་ཤོག །དཔལ་ལྡན་བླ་མའི་སྐུ་ཚེ་རབ་བརྟན་ཅིང༌། །གསུང་གསང་ཆོས་ཀྱི་སྒྲ་དབྱངས་རྒྱུན་མི་ཆད། མཁྱེན་གཉིས་ཐུགས་ཀྱི་མེ་ལོང་སྒྲིབ་བྲལ་དུ། །བཞུགས་ནས་བསྟན་འགྲོའི་དོན་རབ་སྒྲུབ་པར་ཤོག །སྐྱེ་བ་ཀུན་ཏུ་ཆོས་ཀྱི་བཤེས་གཉེན་ཆེས། །རྗེས་སུ་གཟུང་ནས་ཆོས་ཀྱི་བདུད་རྩི་ནོད། །རྗེ་བཙུན་བླ་མ་མཉེས་པར་བྱེད་པ་དང༌། །གང་གི་ཕྲིན་ལས་སྒྲུབ་ལ་མི་ངལ་ཤོག །སྟོན་དང་བསྟན་འཛིན་དར་རྒྱས་སྦྱིན་བདག་རྣམས། །ཆོས་བཞིན་སྤྱོད་ཅིང་ཚེ་རིང་དཔལ་འབྱོར་འཕེལ། །འཆི་བདག་བདུད་ཀྱི་དགྲ་ལས་རྣམ་རྒྱལ་བའི། །ཡིད་བཞིན་འཁོར་ལོའི་གསང་གསུམ་འགྲུབ་གྱུར་ཅིག །བཀྲ་ཤིས་གང་ཞིག་འཆི་མེད་མཆོག་སྦྱིན་གྱི། །བདུད་རྩིའི་རྒྱུན་བཟང་སྤྱི་བོར་ལུད་པ་ཡི། །འཆི་མེད་རྡོ་རྗེའི་སྲོག་གི་དཔལ་ཐོབ་ནས། །གྲུབ་པ་མཆོག་གི་རྒྱལ་སར་འཛེགས་གྱུར་ཅིག 

།ཅེས་འཆི་མེད་འཕགས་མའི་ཐུགས་ཏིག་གི་རྒྱུན་གྱི་རྣལ་འབྱོར་ཕྱག་རྒྱ་གཅིག་པ་དང་འབྲེལ་བའི་ལྷ་ཁྲིད་འདིའང་༧ རྗེ་གཏེར་ཆེན་བླ་མ་པདྨ་འོད་གསལ་མདོ་སྔགས་གླིང་པས་བདག་ཅག་གི་དཔལ་ལྡན་བླ་མ་ཀུན་མཁྱེན་སི་ཏུ་རིན་པོ་ཆེར་སྩལ་བ་དེ་ཡི་ཞལ་སྔ་ནས་ཁྲིད་ལུང་ནོས་ཏེ་འཇམ་དབྱངས་བློ་གྲོས་རྒྱ་མཚོས་རྒྱལ་ཟླའི་ཚེས་གསུམ་ལ་རྫོགས་པར་བྲིས་པ་འདིས་ཀྱང་འགྲོ་ཀུན་འཆི་བདག་གི་གཡུལ་ལས་རྒྱལ་བ་དང༌། བསྟན་འཛིན་སྐྱེས་མཆོག་རྣམས་ཞབས་པད་བསྐལ་བརྒྱར་བརྟན་པའི་རྒྱུར་གྱུར་ཅིག མངྒལཾ།།