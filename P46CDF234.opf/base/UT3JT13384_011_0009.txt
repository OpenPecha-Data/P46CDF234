དྷཱི༔ འཆི་མེད་འཕགས་མའི་སྙིང་ཏིག་ལས༔ ཐུན་མོང་ཚེ་ཡི་རྗེས་གནང་བཞུགས༔ འཆི་མེད་འཕགས་མའི་སྐུ་ལ་འདུད༔ ཐུན་མོང་ཚེ་ཡི་རྗེས་གནང་ནི༔ དཀྱིལ་འཁོར་དབུས་སུ་བུམ་པ་དང་༔ བདུད་རྩི་འབྲང་རྒྱས་རིལ་བུས་བསྐོར༔ ཕྲིན་ལས་གཞུང་བསྲང་བཟླས་པ་བྱ༔ སློབ་མ་ཁྲུས་བྱས་བགེགས་ཕྲལ་ལ༔ ལོ་རྒྱུས་མཚམས་སྦྱར་མཎྜལ་ཕུལ༔ པདྨ་དགྱེས་པར་རོལ་པའི་ཡུམ༔ འཆི་མེད་འཕགས་མའི་བཀའ་དྲིན་གྱིས༔ སྐུ་གསུང་ཐུགས་ཀྱི་དཀྱིལ་འཁོར་ཆེར༔ རྡོ་རྗེའི་ཡེ་ཤེས་བསྐྱེད་དུ་གསོལ༔ ཞེས་པས་གསོལ་བཏབ་རྒྱུད་སྦྱངས་པའི༔

་་་་་་་རྡོ་རྗེ་སློབ་དཔོན། སློབ་མ་ལྷར་བསྐྱེད་ཡེ་ཤེས་དབབ༔ ཏིཥྛ་བཛྲས་བརྟན་པར་བྱ༔ འདིར་ཚེ་འགུགས་བྱ༔ དེ་ནས་སྐུ་ཡི་རྗེས་གནང་སླད༔ འཕགས་མའི་སྐུ་ལས་གཉིས་པ་ཆད༔ རྡོ་རྗེ་སློབ་མའི་ལུས་ལ་ཐིམ༔ སྐུ་ཡི་བྱིན་རླབས་རྒྱུད་ལ་ཞུགས༔ དེ་ཉིད་བརྟན་པར་བྱ་བའི་སླད༔ བཀྲ་ཤིས་བུམ་པ་སྤྱི་བོར་བཟུང་༔ ཏཱྃ༔ རྗེ་བཙུན་འཕགས་མའི་ཡེ་ཤེས་བཅུད༔ ཐུགས་རྗེའི་རྒྱུན་གྱིས་དབང་བསྐུར་བས༔ ལུས་ཀྱི་སྒྲིབ་པ་ཀུན་དག་ནས༔ རྡོ་རྗེའི་སྐུ་རུ་འགྲུབ་པར་ཤོག༔ སྔགས་མཐར ་་་་་་་ཏཱ་རེ་ ཀཱ་ཡ་ཨ་བྷི་ཥིཉྩ་ཨོཾ༔ རིག་བདག་ཐུགས་ཀའི་ས་བོན་ལས༔ ལྷ་གསུམ་སྔགས་ཀྱི་ཕྲེང་བ་བྱུང་༔ སློབ་མའི་ཁར་བརྒྱུད་སྙིང་གར་ཐིམ༔ རྗེས་སུ་བཟླས་པས་སྔགས་ལུང་དབོག༔ དེ་ཉིད་བརྟན་པར་བྱ་བའི་ཕྱིར༔ བྷནྡྷའི་བདུད་རྩི་མགྲིན་པར་སྦྱིན༔ ཧྲཱིཿ བཅོམ་ལྡན་ཚེ་དཔག་མེད་མགོན་གྱི༔ འཆི་མེད་བདུད་རྩི་འདི་སྦྱིན་པས༔ ངག་གི་སྒྲིབ་པ་ཀུན་དག་ནས༔ རྡོ་རྗེའི་སྔགས་སུ་འགྲུབ་པར་ཤོག༔ སྔགས་ ་་་་་་ཨ་མཱ་ར་ཎི་ མཐར་ཝཱ་ཀ་ཨ་བྷི་ཥིཉྩ་ཨཱཿ རྣམ་པར་རྒྱལ་མའི་ཐུགས་ཀ་ནས༔ འོད་འཕྲོས་ལྷ་གསུམ་ཐུགས་རྒྱུད་བསྐུལ༔ སོ་སོའི་ཕྱག་མཚན་སྤྲོས་ཏེ་བསྟིམ༔ ཐུགས་ཀྱི་བྱིན་བརླབས་མཉམ་པར་བཞག༔ བརྟན་ཕྱིར་ཚེ་འབྲང་སྙིང་གར་བསྐུར༔ བྷྲཱུྃ༔ གཙུག་ཏོར་རྣམ་པར་རྒྱལ་མ་ཡི༔ ཏིང་འཛིན་མཆོག་གིས་བྱིན་བརླབས་པས༔ ཡིད་ཀྱི་སྒྲིབ་པ་ཀུན་ཐག་ནས༔ རྡོ་རྗེའི་ཡེ་ཤེས་འགྲུབ་པར་ཤོག༔ སྔགས་ ་་་་་་་ཨ་མྲྀ་ཏ་ མཐར་ཙིཏྟ་ཨ་བྷི་ཥིཉྩ་ཧཱུྃ༔ མཐའ་བརྟེན་ཚེ་ཡི་རིལ་བུ་ཡང་༔ དངོས་གྲུབ་ཞལ་བསྲོའི་ཚུལ་དུ་སྦྱིན༔ ཤིས་པ་བརྗོད་པས་མངའ་གསོལ་ཞིང་༔ དམ་ཚིག་ཁས་བླང་ལ་སོགས་པ༔ རྗེས་ཀྱི་རིམ་པ་སྤྱི་ལྟར་བྱ༔ ལྟ་དགོངས་ལྡན་པའི་སློབ་དཔོན་གྱིས༔ རྡོ་རྗེའི་སློབ་མར་འདི་སྦྱིན་ན༔ བར་ཆད་གེགས་ཞི་ཚེ་བསོད་དང་༔ གཉིས་མེད་ཡེ་ཤེས་རྒྱས་པར་འགྱུར༔ ས་མ་ཡ༔ རྒྱ་རྒྱ་རྒྱ༔ བརྡ་ཐིཾ༔ 