༄༅། །སྤྲོས་བྲལ་ཤེས་རབ་ཀྱི་ཕ་རོལ་ཏུ་ཕྱིན་པའི་རྡོ་རྗེའི་ཐོལ་གླུ་འོད་གསལ་དབུ་མའི་སྒྲ་དབྱངས་ཞེས་བྱ་བ། ཨ་ཧོ། མཐའ་བྲལ་མི་གནས་ཡེ་ཤེས་ཞལ། །ཟུང་འཇུག་རྣམ་ཐར་སྒོ་གསུམ་དབྱིངས། །འདུ་འབྲལ་སྤངས་པའི་ཆོས་ཉིད་ཆེ། །ཤེས་རབ་ཕ་རོལ་ཕྱིན་ལ་འདུད། །རྒྱལ་བས་གསུངས་པའི་དམ་ཆོས་ཀུན། །བདེན་པ་གཉིས་ལ་ཡང་དག་བརྟེན། །ཇི་ལྟར་རབ་རིབ་མཐུས་བསྐྱེད་པས། །སྐྲ་ཤད་སོགས་སུ་སྣང་བ་ལྟར། །འཁྲུལ་ངོར་སྣང་བའྀ་ཆོས་ཇི་སྙེད། །འཇིག་རྟེན་ཀུན་རྫོབ་བདེན་པར་གྲགས། །གཟུང་དང་འཛིན་ལས་རྣམ་གྲོལ་ཞིང༌། །སྤྲོས་པ་ཀུན་བྲལ་ཆོས་ཀྱི་དབྱིངས། །རྣམ་པར་རྟོག་མེད་ཟུང་འཇུག་དོན། །འགྱུར་མེད་དོན་དམ་བདེན་པར་བསྟན། །དེ་ཡང་གཟུགས་སོགས་ཕུང་ལྔ་ཡི། །འཁྲུལ་རྒྱུན་ཟད་པའི་འོད་གསལ་དོན། །བདག་དང་བདག་གིར་འཛིན་པ་ལས། །རྣམ་པར་གྲོལ་བའི་སྟོང་པ་ཉིད། །རྟོག་གེའི་བློ་ཡིས་མ་རིག་ཅིང༌། །རང་བཞིན་ངང་གིས་གྲོལ་བའི་ཆོས། །ཁས་ལེན་དམིགས་གཏད་མཚན་མ་ལས། །རབ་འདས་གདོད་མའི་གཤིས་ལུགས་ལ། །སྒྲོ་བཏགས་སྐུར་འདེབས་ལས་གྲོལ་ཞིང༌། །སངས་རྒྱས་སྤྱོད་ཡུལ་ལྷུན་གྲུབ་ཆོས། །རང་འཞིན་འབྱུང་ཕྱིར་སྨོན་པ་ཡི། །དངོས་པོ་ཀུན་ལས་ལྡོག་པའི་དོན། །ལྟ་བའི་གནས་ལུགས་རབ་ཤེས་ནས། །སྦྱོར་བ་བྱང་ཆུབ་སེམས་བསྐྱེད་པའི། །ཚུལ་ལ་བསྟེན་གོམས་བྱས་ནས་ཀྱང༌། །དངོས་གཞི་ཆོས་རྣམས་ཐམས་ཅད་ཀུན། །སློབ་དཔོན་ནཱ་ག་རྫུ་ན་ཡིས། །གང་གིས་རྟེན་ཅིང་འབྲེལ་བར་འབྱུང༌། །འགག་པ་མེད་པ་སྐྱེ་མེད་པ། །རྟག་པ་མེད་པ་ཆད་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞིའི་ཆོས་བསྟན་པ། །ཞེས་པའི་དོན་ལྟར་ཐག་བཅད་དེ། །སེམས་དང་སེམས་བྱུང་སྤྲོ་བསྡུ་ལས། །འདས་པའི་ངང་དེར་མཉམ་བཞག་བྱ། །དེ་སྐད་དུ་ཡང་ཞི་བ་ལྷས། །གང་ཚེ་དངོས་དང་དངོས་མེད་པ། །བླཽ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི།

།ཞེས་གསུངས་ཚུལ་དེར་གནས་ཀྱི་བར། །བསྒོམས་ནས་རྗེས་ཐོབ་དགེ་བ་བསྔཽ། །དེ་ཉིད་དོན་དམ་བདེན་པ་ཆེ། །ཉམས་སུ་བླང་བའི་ཚུལ་ཡིན་ནོ། །མཉམ་བཞག་དེ་ལས་ལྡང་མ་ཐག །རྨི་ལམ་སྒྱུ་མ་ཆུ་ཟླ་དང༌། །དྲི་ཟའི་གྲོང་ཁྱེར་བྲག་ཅའི་སྒྲ། །སྨིག་རྒྱུ་འཇའ་ཚོན་ལྟ་བུ་རུ། །བདེན་མེད་དག་ཏུ་རྟོགས་བྱ་བ། །ཀུན་རྫོབ་ཉམས་སུ་བླང་ཚུལ་ཏེ། །མདོར་ན་གཞི་དུས་དབུ་མ་ནི། །བདེན་གཉིས་ཟུང་དུ་འཇུག་པ་སྟེ། །ལམ་དུས་ཚོགས་གཉིས་ཟུང་འཇུག་དང༌། །འབྲེལ་བའི་སྤྱོད་པ་སྤྱད་བྱས་ནས། །མཐར་ཐུག་སྐུ་གཉིས་ཟུང་འཇུག་པའི། །འབྲས་བུ་དབུ་མ་ཆེན་པོ་འཐོབ། །རྣམ་ཐར་སྒོ་གསུམ་རབ་སྟོན་པའི། །འཁོར་ལོ་བར་བའི་སྡེ་སྣོད་དོན། །ཀླུ་སྒྲུབ་ཡབ་སྲས་ཀྱིས་བཀྲལ་ཞིང༌། །གངས་ཅན་ལྗོངས་འདིར་ཀུན་མཁྱེན་མཆོག །རྒྱལ་སྲས་དྲི་མེད་འོད་ཟེར་སོགས། །མཁས་གྲུབ་ཀུན་གྱི་དགོངས་པའི་དོན། །ཉམས་སུ་ལེན་ཚུལ་ཅུང་ཟད་ཙམ། །བླཽ་གསལ་ཐར་པ་འདོད་པ་ནི། །རང་ངམ་གཞན་དག་ཡིན་ཡང་རུང༌། །དེ་དོན་དམིགས་ཏེ་གང་ཤར་དུ། །རྡོ་རྗེའི་གླུ་རུ་བླངས་པ་འདིས། །འགྲོ་རྣམས་མ་ལུས་སྒྲོལ་བར་ཤོག། །།