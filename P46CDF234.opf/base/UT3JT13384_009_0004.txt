༄༅། །ཀུན་བཟང་ཐུགས་གཏེར་ལས་ཡང་དག་ཞི་ཁྲོ་ཕུར་གསུམ་གྱི་བརྒྱུད་འདེབས་བཞུགས། །ཆོས་སྐུ་ཀུན་བཟང་ལོངས་སྐུ་རྡོ་རྗེ་འཆང༌། །གསང་བའི་བདག་པོ་རྡོ་རྗེ་ཕག་མོ་དང༌། །ལས་ཀྱི་དབང་མོ་རིག་འཛིན་རྣམ་བརྒྱད་ལ། །གསོལ་བ་འདེབས་སོ་མཆོག་གི་དངོས་གྲུབ་སྩོལ། །རྒྱལ་ཀུན་སྤྱི་གཟུགས་ཨོ་རྒྱན་ཐོད་ཕྲེང་རྩལ། །གནུབ་ཀྱི་སློབ་དཔོན་ནམ་མཁའི་སྙིང་པོ་དང༌། །གང་གི་རྣམ་འཕྲུལ་བྱང་ཆུབ་གླིང་པ་ལ། །གསོལ་བ་འདེབས་སོ་མཆོག་གི་དངོས་གྲུབ་སྩོལ། །པདྨའི་ཞལ་སྐྱིན་མདོ་སྔགས་གླིང་པ་དང༌། །མཛོད་ལྔའི་ཤིང་རྟ་བློ་གྲོས་ཕ་མཐའ་ཡས། །རིག་འཛིན་འགྱུར་མེད་ཚེ་དབང་རྒྱ་མཚོ་ལ། །གསོལ་བ་འདེབས་སོ་མཆོག་གི་དངོས་གྲུབ་སྩོལ། །གདོད་མའི་མགོན་པོ་ཆོས་ཀྱི་བློ་གྲོས་དང༌། །གར་གྱི་དབང་ཕྱུག་རབ་གསལ་ཟླ་བའི་མཚན། །འཇམ་དབྱངས་ཐུབ་བསྟན་ཆོས་ཀྱི་རྒྱ་མཚོ་ལ། །གསོལ་བ་འདེབས་སོ་མཆོག་གི་དངོས་གྲུབ་སྩོལ། །རིགས་ཀུན་ཁྱབ་བདག་རྩ་བའི་བླ་མ་དང༌། །ཡི་དམ་ཡང་དག་ཞི་ཁྲོ་ཕུར་པའི་ལྷ། །ཕྲིན་ལས་མངའ་བདག་མཁའ་འགྲོ་ཆོས་སྐྱོང་ལ། །གསོལ་བ་འདེབས་སོ་མཆོག་གི་དངོས་གྲུབ་སྩོལ། །སྣ་ཚོགས་སྣང་བ་ལྷ་ཡི་འཁོར་ལོར་དག །གྲགས་པའི་སྒྲ་ཀུན་ཡི་གེའི་དལ་དུ་རྫོགས། །རྟོག་པའི་རྦ་རླབས་ཐུགས་སུ་སྨིན་པ་ཡི། །བསྐྱེད་རིམ་ཕ་མཐར་སོན་པར་བྱིན་གྱིས་རློབས། །རྩ་ཐིག་རླུང་གི་རྒྱུ་བ་ལས་སུ་རུང༌། །བདེ་སྟོང་ཕོ་ཉའི་ཟབ་ལམ་ཉམས་འོག་ཆུད། །མཚོན་བྱ་དོན་གྱི་ཡེ་ཤེས་མངོན་གྱུར་ཏེ། །རྫོགས་རིམ་ལམ་དུ་ལོངས་པར་བྱིན་གྱིས་རློབས། །གཟུང་འཛིན་འཁྲུལ་སྣང་སྟོང་པའི་དབྱིངས་སུ་ཞིག །ཟང་ཐལ་རིག་པ་རྟོག་པའི་གཟེབ་ལས་གྲོལ། །ཟུང་འཇུག་རྗེན་པར་མྱོང་བའི་ཉམས་ལེན་གྱིས། །དོན་གཉིས་ལྷུན་གྱིས་གྲུབ་པར་བྱིན་གྱིས་རློབས། །ཅེས་པའང ༢༠༠༨ ཚེས་བཅོ་ལྔ་ལ་རྫོང་གསར་བཀྲ་ཤིས་ལྷ་རྩེའི་ཆོས་ཀྱི་གྲྭ་ཆེན་པོར་འདི་དག་གི་སྨིན་གྲོལ་རྒྱབ་རྟེན་དང་བཅས་པ་འབོགས་པའི་གཡར་ཁྲལ་ལྷུར་ལེན་པའི་སྲོད་ཀྱི་ཐུན་ལ་ཕུན་ཚོགས་རྣམ་རྒྱལ་པས་གསོལ་བ་བཏབ་པ་དགེ་ལེགས་འཕེལ།