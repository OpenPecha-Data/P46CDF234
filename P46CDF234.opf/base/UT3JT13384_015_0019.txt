།འཆི་མེད་པདྨཱ་ཀ་རའི་རྣལ་འབྱོར་དང་འབྲེལ་བའི་གསོལ་འདེབས་སྨོན་ལམ་དང་བཅས་པ་གྲུབ་གཉིས་དགའ་སྟོན་ཅེས་བྱ་བ། །ན་མོ་གུ་རུ་པདྨཱ་ཀ་རཱ་ཡ། མཆོག་ཏུ་མི་འགྱུར་འོད་གསལ་རྡོ་རྗེའི་དབྱིངས། །ཟུང་འཇུག་སྒྱུ་འཕྲུལ་དྲྭ་བའི་རྣམ་རོལ་ཅན། །སྐུ་གསུམ་རིགས་འདུས་པདྨ་ཐོད་ཕྲེང་དང༌། །དབྱེར་མེད་དྲིན་ཆེན་བླ་མ་གསོལ་བ་འདེབས། །མཁའ་ཁྱབ་རྒྱལ་བ་ཀུན་གྱི་ཡེ་ཤེས་ནི། །གང་འདུལ་ཅིར་ཡང་འཆར་བའི་མིག་འཕྲུལ་ལས། །དེང་འདིར་མཆོག་གི་སྤྲུལ་སྐུའི་ཟློས་གར་ཅན། །ཨོ་རྒྱན་སངས་རྒྱས་གཉིས་པར་གསོལ་བ་འདེབས། །ཁྱོད་ནི་སྐྱབས་གནས་ཀུན་འདུས་བླ་མ་སྟེ། །དངོས་གྲུབ་རྣམ་གཉིས་ཆར་འབེབས་ཡི་དམ་ལྷ། །གནས་ཡུལ་དཔའ་བོ་མཁའ་འགྲོའི་ཚོགས་ཀྱི་རྗེར། །ཡོངས་ཤར་རིགས་བརྒྱའི་ངོ་བོར་གསོལ་བ་འདེབས། །ཀྱེ་མ་སྙིགས་མའི་ཡང་མཐར་སྐྱེས་པ་ཡི། །བདག་དང་བདག་འདྲའི་མགོན་མེད་ཉམས་ཐག་འགྲོ། །བཟོད་དཀའི་སྡུག་བསྔལ་གསུམ་གྱིས་མནར་བ་ལ། །རྨད་བྱུང་ཐུགས་རྗེ་ཆེན་པོས་ཉེར་དགོངས་ནས། །རྡུལ་བྲལ་ཐམས་ཅད་གཟིགས་པའི་ཡེ་ཤེས་སྐུ། །མངོན་སུམ་མིག་གི་དཔྱིད་དུ་བསྟན་ནས་ཀྱང༌། །སྨིན་གྲོལ་བདུད་རྩིས་བརླན་པའི་དགེ་མཚན་གྱིས། །དོན་བརྒྱུད་བྱིན་རླབས་པདྨོ་འཛུམ་པར་མཛོད། །དེ་མཐུས་སྲིད་ལས་ངེས་པར་འབྱུང་བ་དང༌། །དད་དང་སྙིང་རྗེའི་བློ་གྲོས་ཕུན་ཚོགས་ཤིང༌། །རྣམ་དག་བསྟན་ལ་རིམ་བཞིན་བསླབ་དང་བཅས། །རབ་ཞི་ནོར་བུའི་གླིང་དུ་བསྙེན་གྱུར་ཅིག །ཁྱད་པར་མཚན་ཉིད་ཀུན་ལྡན་བླ་མ་མཆོག །མཉེས་པ་གསུམ་གྱི་བྱ་བས་ལེགས་བསྟེན་ནས། །ངེས་དོན་རིག་པ་འཛིན་པའི་སྡེ་སྣོད་ལ། །ཐོས་བསམ་བསྒོམ་པའི་ཕ་མཐར་སོན་པར་ཤོག །སྣོད་བཅུད་པདྨ་འོད་ཀྱི་དཀྱིལ་འཁོར་དུ། །རྟག་པར་ཞེན་མེད་གསལ་བཏབ་སྒྲར་གྲགས་ཀུན། །སྔགས་ཀྱི་རོལ་མོར་འཁྲོལ་ཞིང་རྟོགས་པའི་འགྲོས། །གང་ཤར་རང་གྲོལ་དབྱིངས་སུ་ཐིམ་གྱུར་ཅིག །ནམ་ཞིག་འདིར་སྣང་ནུབ་པར་གྱུར་པའི་མོད།

།ནང་གསལ་ཀ་དག་དོན་གྱི་མཚོ་སྐྱེས་རྗེ། །ངོ་ཤེས་ཐག་ཆོད་བརྟན་པ་ཐོབ་པའི་མཐུས། །འཆི་སྲིད་ཆོས་ཀྱི་སྐུ་རུ་རོ་གཅིག་ཤོག །གལ་ཏེ་གཉིས་འཛིན་དྲྭ་བས་བཅིངས་པ་ལས། །ལྷུན་གྲུབ་སྒྱུ་མའི་སྣང་ཆ་འཆར་སྲིད་ན། །འགག་མེད་པདྨ་ཐོད་ཕྲེང་རོལ་པ་རུ། །ཟུང་འཇུག་ལོངས་སྤྱོད་རྫོགས་སྐུ་འགྲུབ་གྱུར་ཅིག །དེར་ཡང་མཆོག་གི་གོ་འཕང་མ་ཐོབ་ན། །རྣམ་དག་སྨོན་ལམ་ཐུགས་རྗེའི་འཕེན་པ་ལ། །བརྟེན་ནས་རང་བཞིན་སྤྲུལ་པའི་ཞིང་ཁམས་ཆེ། །རྔ་ཡབ་ཟངས་མདོག་དཔལ་རིར་བགྲོད་པར་ཤོག །དེ་ཚེ་གཟོད་ནས་སྤྲོས་པ་ལས་འདས་ཀྱང༌། །འགག་མེད་སྙིང་རྗེ་ཆེན་པོའི་ཡེ་ཤེས་དང༌། །མི་ཕྱེད་བདེ་ཆེན་རྡོ་རྗེའི་ངོ་བོ་ཉིད། །ཟུང་འཇུག་པདྨཱ་ཀ་ར་མཐོང་གྱུར་ཅིག །དེ་མཐུས་གློ་བུར་བསལ་རུང་སྒྲིབ་གཉིས་ཚོགས། །ཟབ་ཞི་སྤྲོས་བྲལ་ཀློང་དུ་ཐིམ་པ་ལས། །ཟག་མེད་དགེ་ཚོགས་རྒྱ་མཚོའི་འདུ་བྱེད་ཀྱིས། །ལམ་སྔ་ས་བཅུ་མྱུར་དུ་ཐོབ་པར་ཤོག །གཞན་ཡང་གནས་སྐབས་མི་མཐུན་ཕྱོགས་ཀུན་ཞི། །ཚེ་བསོད་དཔལ་འབྱོར་ལུང་རྟོགས་ཡོན་ཏན་རྒྱས། །སྣང་སེམས་དབང་འདུས་གཟུང་འཛིན་དགྲ་བགེགས་ཚོགས། །སྲིད་ཞི་དབྱེར་མེད་ཀློང་དུ་སྒྲོལ་གྱུར་ཅིག །ཕྱི་སྣོད་འབྱུང་བའི་དཔྱིད་དཔལ་ངང་གིས་སྙོམས། །ནང་བཅུད་འགྲོ་རྣམས་དགེ་བཅུའི་སྤྱོད་པས་འཚོ། །རྫོགས་ལྡན་གསར་པའི་དགའ་སྟོན་དར་བབས་པའི། །བཀྲ་ཤིས་དཔལ་གྱིས་རྟག་ཏུ་ཁྱབ་པར་ཤོག །མཐར་ཐུག་སྐུ་དང་ཡེ་ཤེས་ཕྲིན་ལས་རྣམས། །མགོན་པོ་ཁྱོད་དང་རྣམ་དབྱེར་མི་ཕྱེད་པས། །མཁའ་མཉམ་ཡིད་ཅན་སྲིད་པའི་ཆུ་གཏེར་ལས། །སྒྲོལ་བའི་དེད་དཔོན་ཆེན་པོར་བདག་གྱུར་ཅིག །མདོར་ན་རྩེ་གཅིག་གསོལ་བཏབ་སྨོན་པའི་མཐུས། །རྩ་གསུམ་ཀུན་འདུས་པདྨ་འབྱུང་གནས་དང༌། །དབྱེར་མེད་དཔལ་ལྡན་བླ་མའི་ཐུགས་རྗེ་ཡིས། །དོན་གཉིས་མྱུར་དུ་འགྲུབ་པར་བྱིན་གྱིས་རློབས། །ཅེས་པའང་རིག་འཛིན་གྲུབ་པའི་དཔྱིད་གཞོན་ནུ་ཨ་བྷཱ་ཡས་སྙིང་ནས་གུས་པ་ཆེན་པོས་གང་ཤར་གསོལ་བ་བཏབ་པ་སིདྡྷི་རསྟུ།།

།། 