ལྕེ་བཙུན་སྙིང་གི་ཐིག་ལེ་ལས། །འཕོ་བ་མ་སྒོམ་སངས་རྒྱས་བཞུགས། 

།སྔོན་འགྲོ་རྒྱས་པ་གཞུང་བཞིན་ནམ། །བསྡུ་ན་རང་ཉིད་སྐད་ཅིག་གིས། །སེངྒེ་དབང་ཕྱུག་སྐུར་གསལ་བས། ཐོག་མར་སྐྱབས་འགྲོ་སེམས་བསྐྱེད་ནི། ཨཿ ཀ་དག་གཏིང་གསལ་ཆོས་ཀྱི་སྐུ༔ ལྷུན་གྲུབ་རིག་རྩལ་ལོངས་སྤྱོད་རྫོགས༔ དབྱེར་མེད་ཐུགས་རྗེ་སྤྲུལ་པའི་སྐུར༔ རང་ངོ་ཤེས་པས་སྐྱབས་སུ་མཆི༔ ལན་གསུམ། ཧོ༔ གློ་བུར་འཕྲུལ་པའི་འགྲོ་བ་ཀུན༔ གདོད་ནས་རྣམ་དག་དབྱིངས་ཀྱི་ངང་༔ ཡེ་ཤེས་རིག་པས་ཏང་གྲོལ་ཕྱིར༔ ཅོག་བཞག་ཆེན་པོར་སེམས་བསྐྱེད་དོ༔ ལན་གསུམ། ཨ༔ གཞི་ལུས་སྣང་སྟོང་འོད་ཀྱི་ཁོངས༔ དབུ་མའི་ཡར་སྣེ་ཚངས་བུག་ཧར༔ མར་སྣེ་ལྟེ་འོག་སོར་བཞིར་ཟླུམ༔ སྙིང་གར་ཚིགས་ཀྱིས་བཀག་པའི་སྟེང་༔ རླུང་སེམས་དབྱེར་མེད་ངོ་བོ་ཨ༔ དཀར་ཞིང་གསལ་ལ་མཚེར་བ་ཉིད༔ འོད་ལྔའི་ཐིག་ལེའི་སྦུབས་སུ་གསལ༔ སྤྱི་བོར་རྩ་བའི་བླ་མ་ནི༔ སཻཾ་ཧེ་ཤྭ་རའི་རྣམ་པ་ལ༔ རྩ་གསུམ་རྒྱ་མཚོས་སྐོར་བར་གསལ༔ མོས་གུས་དྲག་པོས་གསོལ་བ་གདབ༔ ཨེ་མ་ཧོ༔ མཁའ་ཁྱབ་རྩ་གསུམ་ཞི་ཁྲོ་རབ་འབྱམས་དང་༔ དབྱེར་མེད་ཁྱབ་བདག་དཔལ་ལྡན་བླ་མ་ལ༔ གསོལ་བ་འདེབས་སོ་ཐུགས་རྗེའི་ལྕགས་ཀྱུ་ཟུངས༔ རྣམ་ཤེས་དྭངས་མ་དབུ་མའི་ལམ་ནས་དྲོངས༔ ཐུགས་ཡིད་གཅིག་འདྲེས་དགོངས་པས་བྱིན་གྱིས་རློབས༔ སྒྲིབ་གཉིས་གཟུང་འཛིན་འཆིང་བ་དབྱིངས་སུ་ཞི༔ ཟབ་ལམ་འཕོ་བས་མཁའ་སྤྱོད་བགྲོད་པ་དང་༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལན་གསུམ་གྱི་རྗེས་ཚིག་རྐང་ཐ་མ་ལན་གསུམ་བསྐྱར། རླུང་གནད་འོག་རླུང་དྲག་ཏུ་དྲངས༔ སྟེང་རླུང་སྟེང་དུ་འཕུལ་ཞིང་འཕངས༔ དམིགས་གནད་ཨ་ཡིག་ཉིད་ལ་བསྡུས༔ ཕཊ་ བརྗོད་ཨ་དེ་ཚངས་བུག་ནས༔ བླ་མའི་ཐུགས་ཀར་འཕོས་པར་བསམ༔ སླར་ཡང་ཀ་ཞེས་མར་ཕབ་པས༔ སྔར་བཞིན་སྙིང་གར་འཁོད་པར་མོས༔ དེ་ལྟར་ཡང་དང་ཡང་དུ་བསྐྱར༔ མཐར་ནི་བླ་མ་འཁོར་དང་བཅས༔ འཆི་མེད་བདུད་རྩིའི་རྣམ་པར་ཞུ༔ སྙིང་གའི་ཨ་ལ་སིབ་ཀྱིས་ཐིམ༔ ཚངས་བུག་འོད་ཟེར་དྲྭ་བས་བཀག༔ རྡོ་རྗེའི་སྲོག་རྩ་འགྲུབ་པར

་བསམ༔ བསྔོ་སྨོན་ཤིས་བརྗོད་སྤྱི་ལྟར་བྱ། སྤྱི་བོ་ཟ་ཞིང་སྐྲངས་པ་དང་༔ ཆུ་སེར་འཛག་སོགས་རྟགས་བྱུང་ན༔ དམིགས་པ་མ་བརྗེད་སྟག་ཏུ་བསྐྱངས༔ ནམ་ཞིང་དུས་ལ་བབས་པའི་ཚེ༔ རླུང་སེམས་བླ་མའི་ཐུགས་ཀར་འཕོ༔ བླ་མ་འོག་མིན་གཤེགས་པར་བསམ༔ བྱ་རྩོལ་སྤྲོ་བསྡུ་མེད་པར་བཞག༔ ངེས་པར་མཁའ་སྤྱོད་ལ་སོགས་ཀྱི༔ གོ་འཕང་མཆོག་ཏུ་དབུགས་འབྱིན་འགྱུར༔ ཞེས་ལྕེ་བཙུན་སྙིང་ཐིག་ཁྲིད་གཞུང་རྣམས་ཀྱི་དགོངས་པ་བཞིན་ངག་འདོན་འཆི་མེད་འཕགས་མའི་སྙིང་ཐིག་གི་བླ་སྒྲུབ་བྱིན་རླབས་སྙིང་པོའི་འཕོ་བའི་གདམས་པ་གཏེར་གཞུང་ཉིད་ལ་ཞལ་སྒྱུར་ཕྲན་བུ་བཅས་བློ་གྲོས་ཕུན་ཚོགས་ཀྱིས་བསྐུལ་ངོར་ཁམས་བྱེའི་མཁན་མིང་ཐུབ་བསྟན་རབ་གསལ་ནས་སྤེལ་བ་དགེ། །།