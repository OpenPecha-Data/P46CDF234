༄༅། །རྩ་གསུམ་སྤྱི་འདུས་སྙིང་ཐིག་ལས། གསོལ་འདེབས་བྱིན་རླབས་མྱུར་འབེབས་བཞུགས་སོ། ཨེ་མ་ཧོཿ ཐོག་མའི་མགོན་པོ་ཆོས་སྐུ་འོད་དཔག་མེད། །ངེས་པ་ལྔ་ལྡན་ལོངས་སྐུ་སྤྱན་རས་གཟིགས། །འཁོར་བ་དོང་སྤྲུགས་སྤྲུལ་སྐུ་པདྨ་འབྱུང༌། །སྙིང་ནས་གསོལ་བ་འདེབས་སོ་ཐུགས་རྗེ་ཆེ། །ཀ་དག་རྩལ་ཆེན་རྫོགས་པར་བྱིན་གྱིས་རློབས། །གནས་གསུམ་མཁའ་འགྲོའི་གཙོ་མཆོག་མཚོ་རྒྱལ་མ། །རྫོགས་ཆེན་ཆོས་ཟད་མྱང་བན་ཏིང་འཛིན་བཟང༌། །འཇམ་དཔལ་དབྱངས་དངོས་ཁྲི་སྲོང་ལྡེའུ་བཙན་ཞབས། །སྙིང་ནས་གསོལ་བ་འདེབས་སོ་ཐུགས་རྗེ་ཆེ། །ལྷུན་གྲུབ་སྣང་བཞི་མཐར་ཕྱིན་བྱིན་གྱིས་རློབས། །ཟབ་གཏེར་སྒོ་འབྱེད་འཇའ་ཚོན་སྙིང་པོ་དང༌། །བཀའ་བབས་བདུན་ལྡན་མཁྱེན་བརྩེའི་དབང་པོའི་ཞབས། །བཀྲ་དྲིན་མཉམ་མེད་རྩ་བའི་བླ་མ་ལ། །སྙིང་ནས་གསོལ་བ་འདེབས་སོ་ཐུགས་རྗེ་ཆེ། །ཆོས་ཟབ་མངོན་སངས་རྒྱས་པར་བྱིན་གྱིས་རློབས། །ཡི་དམ་དྲག་པོ་མཁའ་འགྲོ་སེང་གེའི་གདོང༌། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས། །སྣང་སྲིད་རྣམ་དག་རྩ་གསུམ་རོལ་པ་ལ། །སྙིང་ནས་གསོལ་བ་འདེབས་སོ་ཐུགས་རྗེ་ཆེ། །བར་ཆད་གཡུལ་ལས་རྒྱལ་བར་བྱིན་གྱིས་རློབས། །སྒོ་གསུམ་སྣང་ཞེན་རྩ་གསུམ་རོལ་པར་ཤར། །རླུང་སྔགས་རྒྱུ་བ་དབུ་མའི་དབྱིངས་སུ་ཐིམ། །སེམས་བྱུང་རྟོག་ཚོགས་ཀ་དག་ཀློང་དུ་གྲོལ། །རྩ་གསུམ་རྒྱལ་བའི་གོ་འཕང་ཐོབ་པར་ཤོག །ཅེས་པ་འདི་ཡང་རྗེ་བཙུན་རིན་པོ་ཆེའི་སྒྲུབས་གནས་གངས་མཐོན་མཐིང་རི་པའི་རྒྱལ་མོའི་འདབ་ཞོལ་ཤེལ་ཕུག་ཆུ་ཤིང་རྫོང་དུ་སྒྲུབ་པའི་སྐབས་སུ་ཙཱ་རི་ཨོ་རྒྱན་བསྟན་འཛིན་དང༌། དད་ལྡན་རྫོང་དཔོན་གསང་སྔགས་བསྟན་འཛིན་པས་བསྐུལ་ངོར་ཤཱཀྱ་ཤྲིས་ཐུན་སེང་ཁར་བྲིས་པ་དགེ་མངྒ་ལཾ།། །། 