༄༅། །བཀའ་བབས་བདུན་གྱི་གསང་མཛོད་ཐུན་མོང་གདུལ་བྱའི་སྣང་ངོར་ཇི་ཙམ་བཞུགས་པའི་དཀར་ཆག་ངོ་མཚར་ནོར་བུའི་ཕྲེང་བ་བཞུགས།།རྒྱལ་ཀུན་ཡེ་ཤེས་འཆི་མེད་རྫིང་རིང་ངོགས། །མཁྱེན་བརྩེ་ནུས་པའི་རྒྱུ་སྐར་ཆེས་བཀྲ་བས། །ཡོངས་རྫོགས་རྒྱལ་བསྟན་ཆུ་གཏེར་སྤེལ་མཛད་པའི། །མཁས་གྲུབ་དབང་པོས་སྐྱེ་ཀུན་རྗེས་འཛིན་མཛོད། །ངོ་མཚར་རྣམ་ཐར་རྒྱ་མཚོ་བསྲུབས་པ་ལས། །ལེགས་འཁྲུངས་བཀའ་བབས་བདུན་གྱི་ཉི་ཟླའི་འགྲོས། །བསྟན་འགྲོའི་མཁའ་ལ་འཆར་བས་གཟུར་གནས་ཀྱི། །བློ་གྲོས་ལང་ཚོ་མཛེས་པའི་རྒྱན་དུ་སྤྲོ། །དེ་ཡང་འཕགས་པ་སྤྱན་རས་གཟིགས་དབང་ཕྱུག་གི་འདུལ་ཞིང༌། བོད་ཁ་བ་ཅན་གྱི་ཕྱོགས་མདོ་ཁམས་ཆོས་རྒྱལ་སྡེ་དགེའི་མངའ་རིས་ལ། ཡུལ་གྱི་དགེ་བཅུ་གཡང་དུ་ཆགས་ཤིང༌། ཉེ་འཁོར་བཀྲ་ཤིས་རྟགས་བརྒྱད་ཀྱི་རེ་ཁ་བཀྲ་བ། དཔའ་བོ་མཁའ་འགྲོའི་གྲོང་མང་པོ་དང་འདབས་འབྲེལ་བས་ཁྱད་པར་དུ་འཕགས་པ། གཏེར་ལྷུང་ཞེས་པའི་སྨན་ལྗོངས་སུ། ཉང་རིན་པོ་ཆེའི་གཏེར་ལུང་དུ། རྩེ་སྒང་ཞེས་པའི་རི་བོའི་མདུན༔ མངའ་བདག་འཇམ་པའི་དབྱངས་ཞེས་འབྱུང་༔ བཅུ་གསུམ་ཟབ་མོའི་གཏེར་ལ་སྤྱོད༔ ཅེས་པ་ལྟར་དིལ་མགོ་ཞེས་པར་ཡབ་ཚང་དུ་ཆགས་པ་སྟེ་རྗེ་དེ་ཉིད་ཀྱི་ཕྱི་ནང་གསང་བའི་རྣམ་ཐར་རྡོ་རྗེའི་ལུང་གིས་བསྔགས་པ་བི་མའི་བླ་སྒྲུབ་བྱིན་རླབས་སྙིང་པོ་ལས། དེ་ཉིད་ཕྱི་མ་ཕྱི་མའི་དུས༔ རྣལ་འབྱོར་ནང་གི་གསང་བ་ཆེ༔ དར་ལ་མ་སྨིན་འཆལ་ནས་ཀྱང་༔ ཐ་སྙད་སྒྲ་ཕྱིར་འབྲངས་པ་ཡིས༔ དངོས་གྲུབ་རྙེད་པ་ཆེས་དཀོན་ཚེ༔ པད་འབྱུང་བི་མས་བྱིན་བརླབས་པ༔ མངའ་བདག་ཆེན་པོའི་གསུང་གི་སྤྲུལ༔ འཇམ་དཔལ་ཆོས་ཀྱི་བཤེས་གཉེན་ནམ༔ འོད་གསལ་སྤྲུལ་པའི་རྡོ་རྗེ་ཞེས༔ སྐལ་ལྡན་གཅིག་ཅར་རིགས་ཅན་ཞིག༔ མདོ་ཁམས་བར་གྱི་མཐིལ་དུ་འབྱུང་༔ ཆུང་ནས་སྙིང་པོའི་དོན་དང་ནི༔ ལྷག་པར་པད་འབྱུང་བི་མ་ལའི༔ བཀའ་སྲོལ་ཟོལ་མེད་ཁོ་ནར་དད༔ བསྟན་པ་ཡོངས་ལ་ལྷག་བསམ་གྱིས༔ བཤད་སྒྲུབ་དྲི་མེད་འཕེལ་འདོད་པས༔

ཉིན་མཚན་ཆོས་ཀྱི་སྣང་བས་འདའ༔ ཚང་མའི་བསྟན་དང་སྟོན་པ་དག༔ ཡིད་ལ་དྲན་པ་ཙམ་གྱིས་ཀྱང་༔ སྣང་བ་འགྱུར་ཞིང་བ་སྤུ་གཟིངས༔ མཆི་མ་འཁྲུགས་པའི་གདུང་ཤུགས་ཀྱིས༔ སྐལ་པ་བཟང་པོའི་རིགས་སད་མཐུས༔ རིག་འཛིན་ལྷ་དང་མཁའ་འགྲོས་ཀྱང་༔ སྐྱེས་བུ་དེ་ལ་མཁྱེན་ཅིང་དགོངས༔ རྒྱ་ཆེན་བཀ༷འ་དང་ཟབ་མོའི་གཏེར༔ ས་གཏེར༷་དངོས་དང་ཡ༷ང་གཏེར་དང་༔ ཤིན་ཏུ་ཡང་ཟབ་དགོངས་པའི་གཏེར༷༔ དག༷་སྣང་སྙན༷་བརྒྱུད་རྗེས་དྲན༷་ཏེ༔ བཀའ་བབས་བདུན་གྱིས་དབུགས་འབྱིན་བྱེད༔ ཅེས་གསུངས་པ་ལྟར་ལུང་དོན་དང་མཐུན་པའི་མཛད་པ་ཀུན་གྱི་སྤྱོད་ཡུལ་དུ་གྱུར་པ་སྟེ། ཐུན་མོང་མ་ཡིན་པ་ནང་གི་རྣམ་ཐར་སྙིང་པོ་བཀའ་བབས་བདུན་སྟེ། དེའི་ཚུལ་རྫོགས་ཆེན་སྡེ་གསུམ་གཏེར་ལུང་ལས། བཀའ་ནས་བཀར་བརྒྱུད་བར་མ་ཆད༔ ཟབ་མོ་དངོས་དང་དགོངས་པའི་གཏེར༔ ཡང་གཏེར་རྗེས་སུ་དྲན་པའི་གཏེར༔ དག་སྣང་སྙན་དུ་བརྒྱུད་པ་ཡི༔ བཀའ་བབས་བདུན་གྱི་ཆུ་བོ་ནི༔ མངའ་བདག་ཡབ་སྲས་སྐལ་བར་བབས༔ སྙིགས་དུས་བསྟན་པའི་བཙས་ཆེན་བྱེད༔ ཟབ་རྒྱས་ཉི་འོད་ལྷག་པར་བརྡལ༔ ཅེས་གསུངས་པ་ལྟར་རྗེ་བླ་མ་འཇམ་པའི་དབྱངས་ཀྱི་ཐུན་མོང་མ་ཡིན་པའི་རྣམ་ཐར་བཀའ་བབས་ཆེན་པོ་བདུན་བརྙེས་པའི་ཚུལ་ནི། རྒྱ་ཆེ་བ་བཀའ་ནས་བཀར་བརྒྱུད་པའི་རིང་བརྒྱུད། ཟབ་པ་གཏེར་གྱི་ཉེ་བརྒྱུད། ཡང་ཟབ་དག་སྣང་གི་བརྒྱུད་པ་གསུམ། གཏེར་བརྒྱུད་ལ་དངོས་གཏེར་རི་བྲག་གཙུག་ལག་ཁང་མཚོ་ལས་བཏོན་པའི་ས་གཏེར་དང༌། དགོངས་པའི་གསང་མཛོད་ལས་བྱུང་བའི་དགོངས་གཏེར་གཉིས། ས་གཏེར་ལ་སྐུ་དངོས་ཀྱི་བགོ་སྐལ་རང་གཏེར་དང༌། སྔོན་བྱོན་གཏེར་སྟོན་གྱིས་ཡང་གཏེར་དུ་རྒྱས་བཏབ་སླར་སྣང་བར་མཛད་པ་གཉིས། དགོངས་གཏེར་ལ་ཡེ་ཤེས་རིག་རྩལ་ལས་བརྡོལ་བའི་ཆོས་བཀའ་སྤྱི་མིང་ཕྱོགས་གཅིག་ལ་བཏགས་པ་དང༌། སྐུའི་སྐྱེ་བ་སྔ་མར་ཟབ་རྒྱས་ཀྱི་གསང་མཛོད་བརྙེས་པ་སྔོན་གནས་རྗེས་སུ་དྲན་པའི་ཆོས་བཀའ་གཏན་ལ་དབབ་པ་རྗེས་དྲན་གཉིས་སུ་དབྱེ།

དག་སྣང་ལ་བླ་མ་དང་ལྷག་པའི་ལྷས་ཞལ་བསྟན་པའི་བྱིན་རླབས་ཀྱིས་ཐུགས་ལ་སད་པ་དང༌། བླ་མ་དང་ལྷག་པའི་ལྷས་ཞལ་ནས་ཚིག་དངོས་སུ་གསལ་བར་གསུངས་པ་དེ་ཉིད་མི་བརྗེད་པའི་གཟུངས་ཀྱིས་ཐུགས་སུ་ཆུད་ནས་དབུ་ཞབས་མ་རྫོགས་ཀྱི་བར་དུ་མ་ཆད་མ་ལྷག་པར་གཏན་ལ་ཕབས་པ་སྙན་བརྒྱུད་དང་བདུན་ཏེ། དེ་ལ་བཀའ་བབས་སྤྱིར་བྱུང་བའི་ཚུལ་ནི། དགུང་གྲངས་བཅུ་དྲུག་པ་ས་ག་ཟླ་བའི་ཚེས་བཅུའི་ཐོ་རངས་དག་པའི་སྣང་བར་རྔ་ཡབ་པདྨ་འོད་དུ་ཕེབས། དེའང་བྲག་རི་ལྷུན་ཆགས་ཀྱི་ཕུག་པའི་ནང་དུ་སྤྲིན་དཀར་ཤིན་ཏུ་མཛེས་པའི་ཁྲོད་ན་གུ་རུ་མཚོ་སྐྱེས་རྡོ་རྗེ་མཁའ་འགྲོའི་ཚོགས་ཀྱིས་བསྐོར་བའི་བཀོད་པ་ཅན་མཇལ། དགོངས་པས་བྱིན་གྱིས་བརླབས་ཤིང་བརྡའི་དབང་བསྐུར་གནང་བཀའ་བབས་བདུན་འབྱུང་བའི་དབུགས་དབྱུང་རྒྱས་པར་སྩལ་བའི་མཐར་སྤྱན་ལྟ་སྟངས་དང་བཅས་ཏེ། གཟུང་བའི་ཡུལ་གྱིས་མ་གོས་ཤིང༌། །འཛིན་པའི་རྟོགས་པས་མ་བསླད་པ། །རིག་སྟོང་རྗེན་པར་བསྐྱང་བ་ནི། །སངས་རྒྱས་ཀུན་གྱི་དགོངས་པའོ། །ཞེས་སྐུ་གསུམ་ངོ་སྤྲོད་ཀྱི་གདམས་པ་ཐུན་མོང་མ་ཡིན་པ་སྩལ་ཏེ་འཁོར་དང་བཅས་པ་རྗེ་ཉིད་ལ་ཐིམ་པས་ཐུགས་ཡིད་དབྱེར་མེད་དུ་འདྲེས་པའི་ཉམས་ཤར་ཏེ་དེ་ཕྱིན་ཆད་ཀ་དག་གི་གནས་ལུགས་ལ་རང་བཞིན་གྱིས་བརྟན་པ་ཐོབ་པར་གྱུར་པས་རྡོ་རྗེ་གསུམ་གྱི་ཡེ་ཤེས་གོང་དུ་འཕེལ་བ་དང༌། ཡང་དགུང་ལོ་བཅུ་དྲུག་པ་ཤིང་ལུག་ས་ག་ཟླ་བའི་ཚེས་བརྒྱད་ལ་མནལ་ལམ་དུ། རྒྱ་གར་གྱི་ཡུལ་སྤང་ལྗོངས་སྨན་གྱི་ནགས་ཚལ་སོགས་ཆེས་ཡིད་དུ་འོང་བ་ཞིག་ཏུ་ཕེབས་པ་ན་རྡོ་རྗེ་གདན་གྱི་ཀེའུ་ཚང་རིམ་པ་དགུའང་ཟེར་དྷ་ཧེ་ནའི་འདུ་ཁང་ཡིན་སྙམ་བྱེད་པའི་མཆོད་རྟེན་གྱི་རྣམ་པ་ལྟ་བུའི་ལྷ་ཁང་དགུ་བརྩེགས་གསེར་གྱི་རྒྱ་ཕིབས་བཀོད་པ་བློ་ལས་འདས་པ་ཞིག་གི་ནང་དུ་བུད་མེད་གཅིག་གིས་ལམ་སྣ་བྱས་ཏེ་རིམ་པར་ཕེབས་པའི་རྩག་འོག་མ་རྣམས་སུ་པཎ་གྲུབ་ཕྱག་དཔེ་ཐོགས་ཤིང་འཆད་པ་དང༌།

སྐུ་བརྙན་སོགས་མང་པོ་བཞུགས་སྙམ་བྱེད་པ་ལས་ཞིབ་པར་མ་རྟོགས་རིམ་པ་བརྒྱད་པ་དེར་ཕེབས་པ་ན་སློབ་དཔོན་འཇམ་དཔལ་བཤེས་གཉེན་པཎྜི་ཏ་ཡི་ཆ་ལུགས་ཀྱི་སྐུའི་གཡས་གཡོན་དུ་གླེགས་བམ་མང་པོ་བརྩེགས་པ་ཞིག་མཇལ་བ་ལ་གུས་པ་ཆེན་པོས་བཏུད་ཅིང་གསོལ་བཏབ་མཛད་པས། གཡོན་ཕྱོགས་ནས་གླེགས་བམ་ཞིག་བླངས་ཏེ་བསྟན་པ་ཤེར་ཕྱིན་སྡུད་པའི་གླེགས་བམ་འདུག །དེ་ཉིད་དབུར་བཞག་ནས་དགོངས་པ་གཏད་དེ་མཆོག་ཉིད་ཀྱི་ཆོས་ཐམས་ཅད་ཀྱི་བཀའ་ལུང་ཐམས་ཅད་རྫོགས་པ་ཡིན་ནོ་གསུངས། གཡས་ཕྱོགས་ནས་ཤོག་བུ་དུང་མདོག་ལ་བོད་ཡིག་བྲིས་པའི་གླེགས་བམ་བླངས་ནས་བསྟན་པས་རྡོ་རྗེ་སེམས་དཔའ་སྙིང་གི་མེ་ལོང་གི་རྒྱུད་ཅེས་བྱ་བར་སྣང༌། དེ་ཉིད་དབུར་བཞག་ནས་དགོངས་པ་གཏད་དེ་གསང་སྔགས་རྡོ་རྗེ་ཐེགས་པའི་ཚུལ་སྤྱི་དང་ཁྱད་པར་རྫོགས་པ་ཆེན་པོ་སྡེ་གསུམ་གྱི་ཚིག་དོན་བྱིན་རླབས་ཐམས་ཅད་རྫོགས་པ་ཡིན་ནོ་གསུངས། ལུང་བསྟན་འགའ་ཞིག་ཀྱང་མཛད་པའི་མཐར་དགྱེས་པའི་ཚུལ་གྱིས་རྗེ་ཉིད་ལ་ཐིམ་པས་དར་ཅིག་རྣམ་པར་མི་རྟོག་པའི་ཏིང་ངེ་འཛིན་ལ་འབྱམས། དེ་སད་ནས་ཕྱིར་ཕེབས་ལམ་རྩག་འོག་མ་རྣམས་སུ་གྲུབ་ཐོབ། པཎ་ཆེན། སྒོམ་པ་དང༌། བཤད་པ་དང༌། གཟིམས་པ་པོ་མང་དུ་བཞུགས་པ་རྣམས་སེམས་སྡེའི་མཁས་པ་ཉེར་གཅིག་སོགས་ཡིན་སྙམ་བྱེད་པ་ལས་བྱིན་རླབས་སོ་སོར་ཞུས་ནས་སྒོར་ཕེབས་པའི་ཚེ། གཙུག་ལག་ཁང་གི་སྒོ་དེར་བུད་ཤིང་སོགས་མེད་པའི་མེ་ཆེན་པོ་ཞིག་འབར་ཞིང་འདུག་པ་ལ་འདིར་བསྲེག་དགོས་སྙམ་པ་ཞིག་གི་ངང་མེ་དེར་ཞུགས་པས་གདོས་བཅས་ཀྱི་ཕྱི་ནང་ཐམས་ཅད་ཚིག་པས་སྣང་བ་དེ་དག་འགག་ནས་འོད་ལུས་བི་མ་མི་ཏྲ་ཡིན་སྙམ་པ་དང་བདེ་སྟོང་ཟག་མེད་ཀྱི་ཡེ་ཤེས་མུ་མཐའ་མེད་པ་ལ་འབྱམས་པའི་ངང་དུ་མནལ་སད་ནས་ཉམས་དེ་ཞག་ཁ་ཤས་ཀྱི་བར་དུ་མ་ཡལ་བ་བྱུང༌། དེ་དག་ལས་ཐུགས་སྤྲོ་བ་བརྟས་ཏེ་གུ་རུ་རིན་པོ་ཆེར་རྩེ་གཅིག་ཏུ་གསོལ་བཏབ་མཛད་པའི་རྐྱེན་ལས་མདོ་རྒྱུད་བཀའ་གཏེར་སྨིན་གྲོལ་རྒྱབ་བརྟེན་དང་བཅས་པ་ཡོངས་གྲགས་རྣམས་དང་རྒྱུན་ཤིན་ཏུ་དཀོན་པ་རྣམས་ཀྱི་དབང་ལུང་མན་ངག་གངས་ཅན་དུ་བཞུགས་སོ་འཚལ་གསན་གྲུབ།

གཞུང་དང་གདམས་པའི་ཡིག་རྙིང་ཁྱད་པར་ཅན་དཔེ་རྒྱུན་ཤིན་ཏུ་དཀོན་པ་མང་པོའང་རྩོལ་བཅས་རྩོལ་མེད་ཀྱིས་ཕྱག་ཏུ་འབྱོར་བས་རང་ཉིད་ཀྱིས་ཐུགས་ཉམས་སུ་བཞེས་ཤིང་དད་མོས་ཅན་རྣམས་ལ་འཆད་སྤེལ་གྱི་ཕྲིན་ལས་བསྐྱངས་པས་གྲུབ་མཐའ་རིས་སུ་མ་ཆད་པ་ཀུན་གྱི་སྲོག་མཐུད་པར་མཛད་པ་འདི་གཙོ་བོ་སྟེ། རྣམ་ཐར་ཞལ་གསུངས་ལས། མདོར་ན་བཤད་རྒྱུད་ཤིང་རྟ་བཅུའི། །རིང་ལུགས་རྒྱུན་བཞུགས་ཕལ་ཆེར་ཐོས། །ཅུང་ཟད་སྦྱངས་ཤིང་ཕྱོགས་ཙམ་ཤེས། །རང་གཞན་གྲུབ་མཐའི་ཁས་ལེན་དང༌། །ཆོས་རྒྱུས་ཤིན་ཏུ་ཆེ་བ་བྱུང༌། །ཞེས་གསུངས་པ་ལྟར་གངས་ཅན་སྔ་འགྱུར་བསྟན་པའི་ཆུ་འགོ་འོག་མིན་ཨོ་རྒྱན་སྨིན་གྲོལ་གླིང་ཐུབ་དབང་ཞལ་རས་ལྷ་ཁང་ནས་བརྟན་མཁས་ཡོན་ཏན་རྫོགས་པའི་དགེ་བའི་བཤེས་གཉེན་མཁན་ཆེན་རིག་འཛིན་བཟང་པོ་སོགས་དད་པའི་དགེ་འདུན་གྲངས་ཚང་བའི་དབུས་སུ་བྱང་ཕྱོགས་ཐུབ་པའི་རྒྱལ་ཚབ་མཁན་ཆེན་ཞི་བ་མཚོའི་སྡོམ་རྒྱུན་གྱི་སོ་ཐར། དཔལ་ས་སྐྱ་པ་འཇམ་མགོན་རྡོ་རྗེ་རིན་ཆེན། འཇམ་མགོན་བསྟན་འཛིན་སྙན་གྲགས། སྨིན་གླིང་ཁྲི་ཆེན་སངས་རྒྱས་ཀུན་དགའ། འཇམ་པའི་དབྱངས་བླཽ་གྲོས་མཐའ་ཡས་རྣམས་ལས། ཤིང་རྟའི་སྲོལ་ཆེན་པོ་གཉིས་ལས་བྱུང་བའི་བྱང་ཆུབ་སེམས་སྡོམ། གསང་བ་སྔགས་ཀྱི་སྡོམ་པ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་ལས་བྱ་རྒྱུད་རིགས་གསུམ་སྤྱི། མ་ཧཱ་པཎྜི་ཏ་དཀོན་མཆོག་བསྟན་པ་རབ་རྒྱས་ལས་སྤྱོད་རྒྱུད་ཀྱི་གཙོ་བོ་རྣམ་སྣང་མངོན་བྱང༌། ཁྱབ་བདག་བློ་གསལ་བསྟན་སྐྱོང་ལས་རྣལ་འབྱོར་རྒྱུད་ཀྱི་གཙོ་བོ་རྡོ་རྗེ་དབྱིངས། རྡོ་རྗེ་འཆང་ཀུན་དགའི་ཞབས་ལས་རྣལ་འབྱོར་བླ་མེད་ཕ་རྒྱུད་གསང་འདུས་ལུགས་གཉིས་དང༌། མ་རྒྱུད་བདེ་མཆོག་ལཱུ་ནག །ཁྱབ་བདག་ཞྭ་ལུ་བ་དང༌། དུས་ཞབས་པ་འཇམ་པའི་དབྱངས་བློ་གྲོས་མཐའ་ཡས་ལས་དཔལ་དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས། མཁན་ཆེན་རྡོ་རྗེ་འཆང་མཆེད་ཞལ་རྣམ་པ་གཉིས་ལས་རྒྱུད་སྡེའི་མཐར་ཐུག་དཔལ་ཀྱེ་རྡོ་རྗེའི་དབང་གི་མངོན་པར་རྟོགས་པ་བརྒྱད་ལྡན།

འཇམ་མགོན་མཐུ་སྟོབས་རྣམ་རྒྱལ་སྣང་བཞི་མཐར་ཕྱིན་རྗེ་བཙུན་ཕྲིན་ལས་ཆོས་སྒྲོན་སོགས་ལས་སྔ་འགྱུར་མདོ་སྒྱུ་སེམས་གསུམ་དང༌། བཀའ་དགོངས་ཕུར་གསུམ་གྱིས་མཚོན་པའི་དབང་བཀའ་མཐའ་ཡས་གསན་ཅིང༌། ཐུན་མོང་རིག་པའི་གནས་ཀྱི་སྐོར། དགུང་ལོ་བརྒྱད་ནས་ཡབ་དང་བླ་སྨན་ཆོས་གྲགས་རྒྱ་མཚོ་སོགས་ལས་བྲིས་ཀློག་དང་རྩིས་དཀར་ནག །བོད་ཀྱི་བརྡ་སྤྲོད་གཞུང་གཉིས། གསོ་རིག་རྒྱུད་བཞི་ཡན་ལག་ཕྲ་མོ་ཚུན་གྱི་བཤད་པ་དང་ལག་ལེན། སྐུ་གཟུགས་མཆོད་རྟེན་དང་དཀྱིལ་འཁོར་གྱི་ཆ་ཚད་སྤོས་སྦྱོར་སོགས་ཆེས་མཁས་ཤིང་བྱང་བར་བསླབ། དགུང་ལོ་བཅུ་དགུ་པར་མ་ཧཱ་པཎྜི་ཏ་འཇམ་དབྱངས་དགྱེས་པའི་བློ་གྲོས་ལས་ཀ་ཙན་དབྱངས་གསུམ་གྱི་རི་མོ་དང་གོ་དོན་རྒྱས་པ། མངོན་བརྗོད་འཆི་མེད་མཛོད་རྩ་འགྲེལ། སྙན་ངགས་མེ་ལོང༌། སྡེབ་སྦྱོར་རིན་འབྱུང་སོགས་ཐུན་མོང་རིགས་པའི་གནས་ཐམས་ཅད་གསན་བསམ་མཛད། བཀྲས་ལྷུན་ཀ་ཆེན་བློ་བཟང་དགེ་ལེགས་ལས་བསྡུས་གྲྭའི་འགྲོ་ཕྱོགས་དང༌། རྒྱལ་ཚབ་རྗེའི་འགྲེལ་པའི་སྟེང་ནས་རྣམ་འགྲེལ་གྱི་བཤད་ལུང༌། བྲག་སྒོམ་པཎྜི་ཏ་ལས་མདོ་དང་རྣམ་འགྲེལ་སྦྱོར་བའི་གོ་དོན་རགས་རིམ་གྱི་བཤད་ལུང་སོགས་གསན། གཟིམ་འོག་མཆོག་སྤྲུལ་བྱམས་པ་ངག་དབང་བསྟན་འཛིན་སྙན་གྲགས། སྒོ་མང་ཞབས་དྲུང་དཀོན་མཆོག་བསྟན་པ་རབ་རྒྱས། ཐེ་བོ་སྤྲུལ་སྐུ་ཡེ་ཤེས་ཐུབ་བསྟན་རྒྱ་མཚོ། ལི་ཐང་རབ་འབྱམས་པ་བྱམས་པ་ཕུན་ཚོགས་སོགས་ལས་འདུལ་བ་མདོ་རྩ་རྒྱན་འཇུག་གཉིས། མཛོད། རྣམ་འགྲེལ་ཀྱིས་མཚོན་ས་སྐྱའི་གྲགས་ཆེན་བཅོ་བརྒྱད། དགེ་ཕྱོགས་ཀྱི་བཀའ་པོད་ལྔ་དང་བསྡུས་གྲྭ་ཚུན་ཆད་རྒྱ་ཆེར་སྦྱངས་པས་ས་དགེའི་ལུགས་སྲོལ་པདྨའི་འདབ་མ་ལྟར་བཀྲ་བ་རྣམས་ལ་རབ་བརྟགས་མ་ཡིན་པར་གཏིང་མཐའ་མེད་པའི་བློ་གྲོས་ཀྱི་འཇུག་པ་སད། ནང་དོན་རིག་པའི་སྐོར་ལ། གསར་མའི་ཕྱོགས་ཀྱཻ་རྡོར་མར་རྔོག་གི་བཤད་སྲོལ། གསང་བདེ་འཇིགས་གསུམ། སྔགས་རིམ་སོགས་གཞུང་གདམས་རྒྱ་མཚོ་དང༌།

རྙིང་ཕྱོགས་མདོ་སྒྱུ་སེམས་གསུམ་དང༌། བཀའ་བརྒྱད་ཡང་ཕུར་སོགས་བཀའ་བབས་ཆུ་བོ་བཞིའི་ཆོས་ཚུལ་མཐའ་ཡས་པ་ཕལ་ཆེར་རེ་རེའང་ལན་གྲངས་དུ་མར་གསན། དེ་དག་ལ་གྲུབ་མཐའ་ཕྱོགས་མེད་ཀྱི་དགག་བཞག་དང༌། རང་ལུགས་ཀྱི་ཁས་ལེན། མདོ་སྔགས་ཀྱི་ལམ་གནད། གྲུབ་ཆེན་སོ་སོའི་ལུགས་སྲོལ། སྒྲུབ་ཕྲིན་ལག་ལེན་ཡན་ཆད་རྒྱུ་མཚན་ཞིབ་ཏིག་དང་བཅས་ཏེ་སོ་སོའི་བརྒྱུད་འཛིན་རྣམས་ཀྱང་སྤ་བཀོང་ནུས་པར་འཆད་དུ་ཡོད་པ་བསྟན་པ་ཡོངས་རྫོགས་ཀྱི་བདག་པོར་ངེས་པ་དོན་གྱིས་གྲུབ་ཅིང༌། གཞུང་འགྲེལ་གནད་དུ་ཆེ་བ་ཐམས་ཅད་སྤར་དུ་བསྒྲུབ་པར་མཛད་པ་དང༌། བཀའ་འགྱུར་རིན་པོ་ཆེ་དང༌། སྔ་འགྱུར་རྒྱུད་འབུམ། བསྟན་འགྱུར་རྒྱུན་གང་བཞུགས། ཤངས་ཆོས། མར་ལུགས། ཞི་བྱེད། གཅོད་ཡུལ་སོགས་བཀླག་ལུང་ཁོ་ནའང༌། གླེགས་བམ་བདུན་བརྒྱ་ལྷག་ཙམ་གསན། བྱ་བྲལ་ཀུན་སྤངས་པའི་ཚུལ་གྱིས་མི་ལོ་བཅུ་གཉིས་ཀྱི་བར་དུ་ཐོས་པ་བཙལ་བས་བྱང་ཆུབ་སེམས་དཔའ་གཞོན་ནུ་ནོར་བཟང་དང་སངས་རྒྱས་གཉིས་པ་དབྱིག་གཉེན་ལྟ་བུར་གྱུར་པས་དགེ་བའི་བཤེས་གཉེན་བརྒྱ་དང་ལྔ་བཅུ་བསྟེན། དེ་དག་ཀྱང་གསན་ཙམ་མ་ཡིན་པར་སྔ་རྗེས་ལོ་སྐོར་བཅུ་གསུམ་ཙམ་དུ་གསར་རྙིང་རིས་མེད་ཀྱི་བཀའ་གཏེར་དང་རྩ་བ་གསུམ་གྱི་བསྙེན་སྒྲུབ། ཟབ་ཁྲིད་བརྒྱ་རྩའི་ཉམས་བཞེས་ལོ་གསུམ་དུ་གནང་བ་སོགས་ཀྱིས་གྲུབ་པ་ཆེན་པོའི་གོ་འཕང་ལ་གཤེགས་པས་རྫོགས་ཆེན་རང་སྣང་རིས་མེད་ཀྱི་དགོངས་པ་མངོན་སུམ་དུ་བརྙེས་ཤིང༌། དེ་དག་གི་ཚེ་པཎ་གྲུབ་མང་པོས་ཡེ་ཤེས་ཀྱི་སྐུས་བྱིན་གྱིས་བརླབས་པའི་ཚུལ་ཡང༌། ཐོན་མིའི་བསྟོད་པ་དད་གསུམ་ནོར་བུའི་རྒྱུད་མང་རྗེ་ཐམས་ཅད་མཁྱེན་པའི་གསུང་གི་མཛད་བྱང་ལས། ཅེས་གངས་རིའི་ལྗོངས་འདིར་དཀའ་དྲིན་སུས་ཀྱང་གཞལ་བར་དཀའ་བའི་ཤིང་རྟ་ཆེན་པོ་ཐུ་མིའི་རིགས་འཁྲུངས་སཾ་བྷོ་ཊའི་རྣམ་པར་ཐར་པ་ཡང་ནས་ཡང་དུ་ཡིད་ཀྱི་ནོར་བུའི་མེ་ལོང་དྭངས་ཤིང་གཙང་མིའི་ངོགས་སུ་བཀོད་པ་ན།

ཐུགས་རྗེ་ཆེན་པོ་བཞི་དང་ལྡན་པས་མངོན་སུམ་བཞིན་བྱིན་གྱིས་བརླབས་པའི་མཚན་མ་ཕྲ་མོ་ཙམ་ཐོབ་པའི་ཚེ་ཞེས་གསུངས་པས་མཚོན་ཏེ་ཤེས་ནུས་ལ། དགུང་ལོ་བཅུ་དྲུག་པའི་སྐབས་དབྱར་སོས་སྐོར་དུ་སྐྱོ་སངས་ཆེད་བྲག་སྐྱིབས་ཤིག་ཏུ་ཕེབས་ནས་ཅུང་ཟད་མནལ་བ་ན། ནམ་མཁའ་ནས་དྷཱིཿཞེས་པའི་སྒྲ་ཆེན་པོ་གྲགས་པས་ཅུང་ཟད་ཤེས་པ་བརྒྱལ་ཐབས་སུ་སོང༌། དེ་ལས་སད་མ་ཐག་འཇམ་དཔལ་གཞོན་ནུ་དང་སློབ་དཔོན་འཇམ་དཔལ་བཤེས་གཉེན་དབྱེར་མེད་པ་དངོས་སུ་མཇལ་ནས་བྱིན་གྱིས་བརླབས་པས་འཇམ་དཔལ་བཤེས་གཉེན་གྱི་སྙིང་ཐིག་སྒྲོན་མ་བདུན་པ་ཐུགས་ལ་བཀྲ་ལམ་གྱིས་གསལ་བས་ཕྱིས་དུམ་བུ་དང་པོ་ལོ་རྒྱུས་ཀྱི་སྒྲོན་མ་ཙམ་གཏན་ལ་འབེབས་པར་མཛད། དེ་ནས་བཟུང་ཕྱག་དཔེ་རྣམས་ཚར་རེ་གཟིགས་པ་ཙམ་གྱིས་དེའི་ཚིག་དོན་གང་ཡོད་ཐུགས་ལ་ཆུབ། བླ་མའི་རྣམ་ཐར་ཚར་གཅིག་གཟིགས་པས་སང་ཉིན་དེའི་དོན་ཐམས་ཅད་མཐར་ཆགས་སུ་མ་འདྲེས་པར་འཆད་ནུས་པ་དང༌། ཚིག་དེ་ལྡེབ་མ་དེའི་མདུན་རྒྱབ་ཕྲེང་གང་ཡོད་ཀྱང་མི་ནོར་བ་མཁྱེན་པའི་ཤེས་རབ་ཀྱི་རླབས་བསམ་ལས་འདས་པ་ཞིག་བྱུང་འདུག །གཙང་སྟོད་ས་ཆེན་ཕུག་ཏུ་སྨྲ་སེང་ཀྱི་སྒྲུབ་པ་མཛད་པས་རྗེ་བཙུན་འཇམ་པའི་དབྱངས་དམར་སེར་ལི་ཁྲིའི་ཆུ་གཏེར་དྭངས་བའི་འོད་ཕུང་གི་ཀློང་ན་གཞུགས་པའི་ཐུགས་ཀ་ནས་གླེགས་བམ་གྱིས་མཚན་པའི་ཨུཏྤལ་ཁ་ཕྱེ་མ་ཐག་པ་དང་རལ་གྲི་ཞིག་སྤྲོས་ཏེ་རྗེ་ཉིད་ཀྱི་ཐུགས་དང་འདྲེས་པས་ཉིན་ཞག་མང་པོར་ཏིང་ངེ་འཛིན་ཁྱད་པར་ཅན་འཁྲུངས་པ་སོགས་ལྷག་པའི་ལྷས་བྱིན་གྱིས་བརླབས་པའི་དབང་གིས་ལྷག་པར་མཁྱེན་རབ་དབྱར་གྱི་ཆུ་བོ་ལྟར་བརྡོལ་ཏེ། སྤྱིར་ལྷན་ཅིག་སྐྱེས་པའི་ཤེས་རབ་རྩལ་ཆེ་བས་སྐུ་ཚེ་འདིར་སྒྲ་སྙན་སྡེབ་སྦྱོར་ནང་གནས་ཅི་ཡང་མ་བསླབ་པ་དགུང་གྲངས་བཅུ་གཉིས་སྐོར་དུའང་བསྟོད་ཚོགས་དང་མདོ་སྔགས་ཀྱི་ལམ་རིམ། གཞན་དག་ཆོས་ལ་བསྐུལ་བའི་གཏམ་སོགས་ཟད་མི་ཤེས་པ་དགོངས་ཉམས་བྱུང་རྒྱལ་གྱི་ངང་ནས་རྩོམ་ཚོག་གནང༌།

དེ་དག་ཀྱང་རྗོད་བྱེད་ཀྱི་ཉམས་འགྱུར། བརྗོད་བྱ་དོན་གྱི་རིན་ཐང༌། གོང་འོག་གི་འབྲེལ་ཕུན་སུམ་ཚོགས་པས་ཀཿཐོག་རྨོག་སྟོན་གསང་བདག་ཆེན་པོ་དང༌། ཞེ་ཆེན་མ་ཧཱ་པཎྜི་ཏ། གཙང་པཎ་ཆེན་རིན་པོ་ཆེ་སོགས་མཁས་པ་རྣམས་ཀྱི་ཐུགས་ཀྱི་བརྟན་པ་འཕྲོག་པ་ཁོ་ན་ཡོད་པ་ཆ་ཤས་བཀའ་འབུམ་གསུང་ཐོར་བུར་གསལ་བ་དང༌། ལར་ཡང་སྐྱེས་བུ་ཆེན་པོ་འདིས་ལོ་རྒྱུས་འཆད་པ་ན་སྔོན་རབས་ཀྱི་ཡི་གེ་སྔ་ཕྱི་རྣམས་སུ་མི་འབྱུང་བའི་གཏམ་གྱི་སྦྱོར་བ་ཞིབ་མོ་རང་ཚིག་གིས་གསལ་བ་ཉན་པ་པོའི་བློས་འཁྱུད་དཀའ་བ་ཤ་སྟག་འབྱུང་སྟེ་སྔོན་གནས་རྗེས་སུ་དྲན་པའི་མཐུར་སྣང་ཞེས་གསུངས། སྐུའི་སྐྱེ་བ་མང་པོར་ཆོས་ཚོལ་བའི་རྟེན་འབྲེལ་གྱིས། ལན་ཅིག་དགའ་ལྡན་ནས་འོང་ཟེར་བའི་པཎྜི་ཏ་ཆོས་གོས་རྡོ་ཚོས་ཅན་མནབ་པ་ཞིག་གིས་བྱམས་ཆོས་སྡེ་ལྔ་ལ་བརྟེན་ནས་གདམས་ངག་དང་རྗེས་སུ་བསྟན་པ་རྩལ་ཏེ་དེ་འཕགས་པ་ཐོགས་མེད་ཡིན་པར་འདུག་གསུངས་ཏེ་བྱམས་ཆོས་ལྔའི་ལྗགས་གཤད་རྒྱལ་དབང་ཀརྨ་པ་མཁའ་ཁྱབ་རྡོ་རྗེ་སྟོན་འཁོར་ལ་བསྩལ་བ་དང་ཆབས་ཅིག་མཁས་དབང་བླ་མ་བཀྲ་ཤིས་ཆོས་འཕེལ་གྱིས་གསན། དེ་ལས་ཞེ་ཆེན་རྒྱལ་ཚབ་རིན་པོ་ཆེ་པདྨ་རྣམ་རྒྱལ་དང༌། འཇམ་དབྱངས་ཆོས་ཀྱི་བློ་གྲོས་ཀྱིས་གསན་པའི་རྒྱུན་ད་ལྟ་བཞུགས་བཞིན་པ་དང༌། རབ་བྱུང་བཅོ་ལྔ་པའི་མེ་ཁྱི་ཟླ་བ་གཉིས་པའི་ཚེས་གཅིག་སྐོར་མ་ཧཱ་པཎྜི་ཏ་མི་ཕམ་ལ་དབུ་མ་རྒྱན་གྱི་འགྲེལ་པ་ཞིག་བྲིས་ཞེས་བཀའ་གནང་བ་མཛད་འགྲེལ་པ་བྲི་གྲུབ་ནས། སླར་དབྱར་ཕྱོགས་བཤད་པ་ཞིག་བགྱིད་པར་རྩོམ་པའི་ཚེ། ཟླ་བ་བཞི་པའི་ཚེས་བཅུ་དྲུག་ལ་སྐུ་མདུན་ཤོག་གསུངས། མདངས་སུམ་ཚེས་བཅོ་ལྔའི་ནུབ་སློབ་དཔོན་ཀ་མ་ལ་ཤཱི་ལ་ན་བཟའ་བཙུན་ཆས་རྡོ་ཚོས་ཅན་དཀྱུས་མ་མནབ་པ་ཞིག་གིས་སྦ་ཡེ་ཤེས་དབང་པོའི་ཕྱག་དཔེ་ཡིན་གསུངས་པའི་དབུ་མ་རྒྱན་རྩ་འགྲེལ་གཉིས་བསྣམས་ནས་ཁོང་ལ་གནང་སྟེ་བཤད་པ་མཛད་སོང་བའི་རྗེས་ལ། ཁོང་གིས་ཀ་ཤཱིའི་སྒོམ་རིམ་གྱི་བཤད་པ་ཞིག་ཞུས་པ་ལ།

སྒོམ་རིམ་བར་པའི་ལུང་རྒྱུན་ཡོད་པ་དེས་ཆོག་གསུང་བ་བྱུང༌། ད་ནངས་ཁྱེད་ལ་བཤད་ལུང་བྱེད། གནང་ཚེས་བཅོ་བརྒྱད་ལ་རྒྱན་གྱི་བཤད་པ་ཞུ་མཁན་རྣམས་ལ་བཤད་པ་གྲུབ་པ་གྱིས་ཞེས་ཕེབས་པ་ལྟར་སྔ་འགྱུར་བསྟན་པའི་མིག་གཅིག་ཀུན་མཁྱེན་ཀློང་ཆེན་པའི་དགོངས་པ་བཞིན་དབུ་མའི་ཤིང་རྟ་རྣམ་གཉིས་ཀྱི་དགོངས་པ་འགལ་མེད་དུ་སྒྲུབ་པའི་ལེགས་བཤད་སེང་གེའི་ང་རོ་བསྒྲགས་པས་རྡོ་གྲུབ་ཀུན་མཁྱེན་བསྟན་པའི་ཉི་མ་དང༌། གཏེར་ཆེན་ལས་རབ་གླིང་པ། ཀཿཐོག་སི་ཏུ་པཎྜིཏ་ཆོས་ཀྱི་རྒྱ་མཚོ། ཞེ་ཆེན་རྒྱལ་ཚབ་འཇམ་དབྱངས་མཁས་གྲུབ་རྒྱ་མཚོ་སོགས་ཐུགས་སྲས་མཁས་པའི་ཕུལ་དུ་ཕྱིན་པ་དུ་མ་དང༌། མཁན་ཆེན་ཀུན་བཟང་དཔལ་ལྡན་གྱི་བཀའ་དྲིན་གྱིས་ད་ལྟའང་འཆད་ཉན་མཛད་བཞིན་པ་དང༌། ས་ཆེན་གྱིས་ལན་གསུམ་དུ་སྨིན་གྲོལ་བྱིན་རླབས་སྩལ་ཞིང་མེ་ཡོས་མགོ་ཟླའི་དམར་ཕྱོགས་སུ་དཔལ་སྤུངས་ཕུར་སྒྲུབ་སློབ་དཔོན་མཛད་སྐབས་འཇམ་མགོན་གུ་ཎས་ཕུར་པ་རྩ་དུམ་རྒྱུད་བཤད་གཅིག་གནང་གྲུབ་པར་གསོལ་བ་བཏབ་པའི་ནུབ་མོ་མནལ་ལམ་དུ་ས་ཆེན་མཇལ་བར་རྩ་དུམ་ལྗགས་བཤད་རྩོལ་བར་ཞུས་པས་སྔར་གནང་བ་དེ་རྣམས་ཀྱིས་ཆོག་པར་ཡོད་མོད་གསུངས་ལྗགས་བཤད་མདོར་བསྡུས་གནང་ནས་ཕེབས་སོང་བ་ན་དེ་ལ་ས་བཅད་སོགས་རྒྱས་པ་ཞིག་ཡོད་དགོས་པར་འདུག་ཞུས་པས། རྩ་བའི་བཤད་རྒྱུན་དེ་ཀས་ཆོག །རྒྱས་པར་ངེད་རང་གི་སློབ་མ་པྲ་ཛྙཱ་ཛྭ་ལས་བྲིས་པ་ལ་ལྟོས་ཞེས་གསུངས་པས་མཁོན་ཕུར་གྱི་སྨིན་གྲོལ་དང་རྩ་དུམ་བཅས་པའི་ཉེ་བརྒྱུད་གསན་ཏེ་འཇམ་མགོན་ཆོས་ཀྱི་རྒྱལ་པོ་བློ་གྲོས་མཐའ་ཡས་ཀྱིས་རྒྱུད་འགྲེལ་དཔལ་ཆེན་ཞལ་ལུང་མཛད་པ་བཤད་རྒྱུན་བཞུགས་བཞིན་པ་དང༌། ལྕགས་བྱ་ནག་པ་ཟླ་བར་དཔལ་སྤུངས་ཡང་ཁྲོད་སྒྲུབ་སྡེར་རྟེན་གསར་བཞེངས་རྣམ་ལ་རབ་གནས་དང༌། དགྱེས་པ་རྡོ་རྗེ་བཀའ་སྲོལ་བཞི་པོའི་དབང༌། རྒྱུད་བཤད། ལམ་འབྲས་བཅས་རྫོགས་པར་ཀུན་གཟིགས་བློ་གྲོས་མཐའ་ཡས་ཀྱིས་གསན་སྐབས་མནལ་ལྟས་སུ།

ལྷ་ཁང་ཆེན་པོ་ཞིག་ཏུ་ཕེབས་པར་དབུས་སུ་ཁྲི་ཆེན་པོ་ཞིག་གི་སྟེང་དུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པ་བཞུགས། སྐུའི་གཡས་གཡོན་དུ་པུསྟི་མང་པོ་བརྩེགས། མདུན་གཡས་གདན་རྐྱང་བཏིང་བའི་སྟེང་ཐེག་ཆེན་ཆོས་རྗེ་བཞུགས་འདུག་པ་ལ་གུས་བཏུད་མཛད་ནས། ཀྱེ་རྡོར་རྒྱུད་བཤད་ཅིག་སྩོལ་བར་ཞུས་པས། གཡས་ཀྱི་དཔེ་ཁྲི་ལ་ཕྱག་མཛུབ་གཏད་ནས་འགྲེལ་པ་ཁྱེར་ཤོག་གསུངས། གདོང་ཡིག་ལ་འགྲེལ་པ་ཡིན་པའི་གླེགས་བམ་ཞིག་ཕུལ་བས་འདི་ངེད་ཀྱི་མ་རེད། ཁོང་གིས་བྱས་པ་རེད་གསུངས་ནས་ཐེག་ཆེན་ཆོས་རྗེ་ལ་གཟིགས། སླར་གླེགས་བམ་ཞིག་ཕུལ་བས་དེ་སྟེང་རྒྱུད་བཤད་ཚར་གཅིག་གནང་ནས་གླེགས་བམ་དབུར་བཀོད་པ་སོགས་བྱུང༌། མུ་གུ་ལུང་གི་སྒྲ་བསྒྱུར་རྒྱ་གར་ཕུག་ཏུ་ལམ་ཟབ་བླ་མའི་རྣལ་འབྱོར་ཉམས་བཞེས་མཛད་སྐབས་ཅུང་ཟད་མནལ་དུ་སོང་བར། འབྲོག་མི་ལོ་ཙཱ་བ་སྐུའི་རྣམ་འགྱུར་ཧ་ཅང་མི་གསལ་བ་ཞིག་གིས་གླེགས་བམ་ཞིག་དབུ་ཐོག་བཞག་ནས་རྒྱུད་ཀྱི་བཤད་པ་འདིས་རྫོགས་པ་ཡིན། མན་ངག་རྗེས་སུ་འབྱུང་གསུངས་པ་དང༌། ཡང་དུས་གཞན་ཞིག་ན་བྱ་གཤོང་དུ་མང་ཐོས་ཀླུ་སྒྲུབ་རྒྱ་མཚོ་ལས་ཀྱེ་རྡོར་རྒྱུད་བཤད་གསན་པའང་བྱུང་བས། ཀུན་ཏུ་དགོས་པའི་གཞུང་བདུན་སོགས་ཚིག་བརྒྱུད་བར་མ་ཆད་པ་བཞུགས་བཞིན་པའི་ཐོག །བཤད་པའི་ཉེ་བརྒྱུད་དམིགས་བསལ་ཐོབ་པས་ཀྱེ་རྡོར་རྩ་རྒྱུད་བརྟགས་གཉིས་དང༌། བཤད་རྒྱུད་གུར། སཾ་བྷུ་ཊ། ཕུར་པ་རྩ་དུམ་རྣམས་བཤད་རྒྱུན་ཀྱང་བཞུགས་ངེས་པའི་དམིགས་བསལ་མཛད་པ་ལྟར་ད་ལྟའང་རྒྱུན་བཞུགས་བཞིན་པ་དང༌། གདམས་མཛོད་སྤྲུལ་པའི་གླེག་བམ་དུ་བཞུགས་པ་ལམ་འབྲས་ཚོགས་བཤད་ཡིན་ལ། རྡོ་རྗེ་འཆང་འཇམ་དབྱངས་ཆོས་ཀྱི་བློ་གྲོས་ཀྱི་སློབ་བཤད་ལ་འཇམ་མགོན་མཁྱེན་བརྩེ་རིན་པོ་ཆེའི་བརྒྱུད་པ་བཞུགས་གསུངས་པ་ཞལ་ལས་ཐོས། ཡང་མེ་ཡོས་ཟླ་བ་བཅུ་གཉིས་པའི་ཚེས་གསུམ་ལ་རྗེ་རིན་པོ་ཆེས་མཛད་པའི་བདེ་མཆོག་རྒྱུད་འགྲེལ་སྦས་དོན་ཀུན་གསལ་སྟེང་ནས་རྒྱུད་བཤད་ཞུས་པ་དང་པོ་ཚུགས་པའི་ནུབ་མོ་མནལ་ལམ་དུ།

སྐུ་ལུས་ལས་མི་གཙང་བ་དང༌། བུ་ག་རྣམས་ལས་རྣག་ཁྲག་མཐའ་ཡས་པ་ཞིག་ཟག །སྐུ་ལུས་དྲི་མ་མེད་ཅིང་ཤིན་ཏུ་ཡང་བ་གཤོགས་པ་དང་ལྡན་པ་ཞིག་ཏུ་གྱུར་པས་འཕུར་ནས་ཕྱིན་པས་རྒྱ་གར་ལྷོ་ཕྱོགས་ཞིག་ཏུ་ཕེབས། དེར་ཐང་ཡངས་པ་ཞིག་གི་མཐར་བྲག་དང་ནགས་ཚལ་ཡོད་པའི་རི་བོ་ཞིག་དང་ཉེ་བར་འདུག་པ་ལ་གཟིགས་པས་རི་མགུལ་དེར་གྲུབ་ཆེན་ལཱུ་ཧི་པ་ཡིན་ཟེར་བའི་རྣལ་འབྱོར་པ་ཞིག་ཞལ་ཕར་ཕྱོགས་ཏེ་བཞུགས་ཁོག་མ་ལ་མེ་འབུད་ནས་ཚོད་མ་བཙོ་བ་ལྟར་སྣང་རི་དེའི་གཤམ་ནས་བདག་ལ་དངོས་གྲུབ་སྩོལ་ཅེས་བོས་པས་ཞལ་ཚུར་གཟིགས་པ་ན་ཉི་མ་ལྟ་བུའི་གཟི་བརྗིད་ཤིན་ཏུ་བཟོད་དཀའ་བ་ཞིག་སྣང༌། སླར་ཡང་བོས་པས་མདུན་གྱི་མེ་དེ་དམར་ཐར་ཐར་དྲག་ཏུ་གཏོར་བའི་གསེབ་དུ་ཉུང་མ་བསྲེགས་པའི་རྡོག་པོ་ཞིག་སྣང་བ་ཁ་ཕྱེས་པའི་ནང་དུ་ཤིང་ཐོག་ལས་གྲུབ་པ་ལྟ་བུའི་འཁོར་ལོ་བདེ་མཆོག་གི་སྐུ་བརྙན་སེར་སྨུག་ཆེས་ལེགས་པ་ཞིག་འདུག་པ་ཞལ་དུ་གསོལ་བས་སྐུ་ལུས་དང་དབྱེར་མེད་དུ་འདྲེས་པའི་བདེ་བས་གང་བ་ལྟ་བུའི་ངང་ནས་སད་པ་ན་འཁོར་ལོ་བདེ་མཆོག་གི་བྱིན་རླབས་ཡོངས་རྫོགས་ཐོབ་པའི་ངེས་ཤེས་འཁྲུངས་པའི་རྩ་རྒྱུད་ཀྱི་བཤད་རྒྱུན་བཞུགས་བཞིན་པ་དང༌། དགུང་ལོ་ཉེར་བཞི་ཆུ་ཡོས་ས་ག་ཟླ་བའི་ཚེས་དྲུག་གི་ཉིན་ཤངས་མདོ་སྲམ་པ་སྒྲུབ་ཁང་གི་དཔལ་ཆེན་པོ་མཇལ་ཞིང་སྒྲུབ་མཆོད་མཛད་པའི་ཚེ། ཉམས་ཀྱི་སྣང་བར་དཔལ་ཆེན་པོ་དངོས་སུ་མཇལ། སྒོ་གོང་དུ་ཟུར་པ་ཡབ་སྲས་གཉིས་བཞད་གད་ཐིག་གེར་བཞུགས་ནས་རུ་ལུའི་སྔགས་ཀྱི་དབང༌། བཛྲ་ས་ཏྭའི་རྒྱུད་བཤད། ཧཱུྃ་ཡིག་གི་མན་ངག་གསུང་བའི་སྣང་བ་ཆེས་གསལ་ཞིང་བརྟན་པ་བྱུང་བས་སྒྱུ་འཕྲུལ་གསང་བ་སྙིང་པོའི་ཉེ་བརྒྱུད་ཐོབ་གསུངས་པའི་བཤད་རྒྱུན་བཞུགས་པ་བཞིན། ཐུགས་སྲས་མི་ཕམ་འཇམ་པའི་དབྱངས་ཀྱི་གསང་སྙིང་སྤྱི་དོན་འོད་གསལ་སྙིང་པོ། ཀུན་མཁྱེན་བསྟན་པའི་ཉི་མས་སྤྱི་དོན་རིན་ཆེན་མཛོད་ཀྱི་ལྡེའུ་མིག

།ཚ་བ་ལོ་ཙཱ་བ་རིན་ཆེན་རྣམ་རྒྱལ་གྱི་གསང་སྙིང་མཆན་འགྲེལ། ཞེ་ཆེན་རྒྱལ་ཚབ་རིན་པོ་ཆེའི་གསང་སྙིང་ཚོགས་བཤད་སོགས་ལེགས་བཤད་ཀྱི་གཏེར་དང༌། བཤད་རྒྱུན་བཞུགས་བཞིན་པ་དང༌། དག་པའི་སྣང་བར་སློབ་དཔོན་སངས་རྒྱས་གསང་བ་ལས་སྒྱུ་འཕྲུལ་ལམ་རིམ་གསན་པ་དང༌། སློབ་དཔོན་ཧཱུྃ་ཆེན་ཀ་ར་དང༌། གུ་རུ་རིན་པོ་ཆེ་གཉིས་ཀ་ལས་ཡང་དག་གསང་འགྲེལ་ཉེ་བརྒྱུད་དུ་གསན། དགུང་གྲངས་ཉེར་དགུ་ས་སྤྲེལ་དབྱུག་པ་ཟླའི་ཚེས་ཉེར་ལྔར་གཞུང་སྦྲེ་ཞིང་དུ་ཕེབས་པ་ལ་ཆིབས་ཐོག་ཡེངས་མ་ལམ་ལྟ་བུའི་སྐབས། མངའ་བདག་མར་པ་སྐུ་དར་ཡོལ་ཞིག་མདུན་མཁར་བཞུགས་ནས་རྒྱུད་དང་གདམས་ངག་གི་སྙིང་པོ་ཤྭ་ལོ་ཀ་གཅིག་གསུངས། རྔོག་ཆོས་སྐུ་རྡོ་རྗེ་ཡིན་པའི་གསལ་སྣང་ལམ་ཙམ་ཤར། བྱིན་རླབས་ཀྱི་བབ་ཆེན་པོ་བྱུང་གསུངས་པས་ཀྱེ་རྡོར་རྩ་རྒྱུད་མར་ལུགས་ཀྱི་བཤད་སྲོལ་ཉེ་བརྒྱུད་བརྙེས། ༈ བྱང་ཤམྦྷ་ལར་གཤེགས་ཏེ་རིགས་ལྡན་དཔལ་སྐྱོང་ལས་དུས་འཁོར་དབང་རྒྱུད་གསན་པའི་ཉེ་བརྒྱུད་དབང་བཀའ་བབས་གཉིས་ཀ་རྒྱུད་སྡེ་ཀུན་བཏུས་སུ་བཞུགས་པ་དང༌། རྒྱུད་བཤད་ཐམས་ཅད་མཁྱེན་གཟིགས་མི་ཕམ་རིན་པོ་ཆེའི་གསུང་པོད་གཉིས་བཞུགས་པ་དང༌། མཁན་ཆེན་བཀྲ་ཤིས་འོད་ཟེར་ལ་དྭགས་པོའི་ཐར་རྒྱན་གསུངས་པའི་ཚེ་མཁན་ཆེན་གྱིས་རྗེ་བླ་མ་དྭགས་པོ་དངོས་སུ་མཇལ་ཞིང་ཉེ་བརྒྱུད་དུ་གསུངས་པ་དང༌། དགུང་ལོ་ཉེར་གཅིག་ལྕགས་བྱི་སྣྲོན་ཟླར་གཞོ་སྟོད་ཏྀ་སྒྲོའི་བྲག་དཀར་དུ་ཕེབས་སྐབས་གནས་ཀྱི་བྱིན་རླབས་ལྟ་བུས་ཐུགས་སྣང་འགྱུར་བས་ཀུན་རྟོག་གི་རི་མོ་དག་པའི་སྣང་བ་འབའ་ཞིག་ཏུ་ཤར་བ་དང༌། ཚོགས་ཁང་ཆེན་མོར་ཚོགས་མཆོད་མཛད་པའི་སྐབས་ཅུང་ཟད་མནལ་དུ་སོང་བ་ན། ཨོ་རྒྱན་ཡབ་ཡུམ་གཉིས་མཁའ་འགྲོ་སྙིང་ཐིག་གི་དབང་ལུང་ཁྲིད་གསུམ་ཡུད་ཙམ་ལ་རྫོགས་པའི་དག་སྣང་ཤར། ཡང་ལོ་དེའི་ས་ཟླ་ཕྱི་མའི་བཅོ་ལྔ་སྐོར་གངས་རི་ཐོད་དཀར་དུ་གནས་འབྲེལ་མཛད་སྐབས། མནལ་ལམ་དུ་ཀུན་མཁྱེན་པས་མཁའ་འགྲོ་ཡང་ཏིག་གི་བྱིན་རླབས་བླ་མ་སྒྲུབ་པའི་དབང་དང་ཁྲིད་བཅས་གནང་བའི་སྒྲུབ་ཕྲིན་ཐུགས་གཏེར་དུ་རྡོལ་བ་བཀའ་འབུམ་དུ་བཞུགས་པ་དང༌།

རིག་འཛིན་དགའ་རབ་རྡོ་རྗེ། གཡས་གཡོན་དུ་པདྨ་དང༌། ཤྲཱི་སིངྷ་བཞུགས་པས་རྫོགས་ཆེན་གྱི་ལམ་གནད་རྒྱ་ཆེར་ཕྱེ་བའི་དག་སྣང་གིས་རྫོགས་ཆེན་སྡེ་གསུམ་གྱི་རྒྱུད་ལུང་མན་ངག་ཐམས་ཅད་ཉེ་བརྒྱུད་དུ་བཞུགས་པ་རྣམས་སོ། །དེ་དག་ནི་ལོ་རྒྱུས་འཐོར་ཐབས་སུ་བཞུགས་པ་རྣམས་ཕྱོགས་གཅིག་ཏུ་བཀོད་པ་ལས་སྒྲུབ་བརྒྱུད་ཤིང་རྟ་ཆེན་པོ་བརྒྱད་སོ་སོའི་བཀའ་བབས་ཉེ་བརྒྱུད་དུ་བརྙེས་ཚུལ་རྣམ་ཐར་ཞལ་གསུངས་ལས། སྔ་འགྱུར་བཀའ་གདམས་ས་སྐྱ་པ། །མར་ཤངས་བཀའ་བརྒྱུད་སྦྱོར་བ་དྲུག །ཞི་གཅོད་བསྙེན་བསྒྲུབ་དང་བཅས་པའི། །སྒྲུབ་བརྒྱུད་ཤིང་རྟ་ཆེ་བརྒྱད་ལ། །ཤིན་ཏུ་མོས་ཤིང་དད་པའི་བློས། །སྔོན་གྱི་ལུགས་སྲོལ་མ་ཉམས་པ། །དཀའ་བ་འབད་པ་བརྒྱ་ཕྲག་གིས། །མང་དུ་ཚོལ་ཞིང་ཐོས་པར་བྱས། །དེ་ལྟའི་ཐོས་བསམ་བསྒོམ་པའི་སྐབས། །དངོས་ཉམས་རྨི་ཉམས་ཅི་རིགས་པར། །བླ་མ་ལྷ་དང་མཁའ་འགྲོ་ཡིས། །ཉེ་བརྒྱུད་གདམས་པ་བསྩལ་བ་དང༌། །བྱིན་རླབས་མཚན་མ་ཅིར་ཡང་མཐོང༌། ཞེས་གསུངས་པའི་དོན་རྒྱས་པ་རྣམ་ཐར་ཆེན་མོ་དང༌། གདམས་མཛོད་སྤྲུལ་པའི་གླེགས་བམ་གྱི་དཀར་ཆག་བཀྲ་ཤིས་གྲགས་པའི་རྒྱལ་མཚན་དུ་གསལ་བ་ལྟར་རོ། །འདིར་ཐོག་མར་གླེགས་བམ ཀ༽ པ་ལ། བཀའ་བབས་བདུན་གྱི་གསང་མཛོད་ཐུན་མོང་འདུལ་བྱའི་སྣང་ངོར་ཇི་ཙམ་བཞུགས་པའི་དཀར་ཆགས་ངོ་མཚར་ནོར་བུའི་ཕྲེང་བ་ལྡེབ། ༧༩ ལོ་རྒྱུས་ཀྱི་ཡིད་ཆེས་བསྐྱེད་པའི་ཕྱིར་ཀུན་མཁྱེན་བླ་མ་འཇམ་དབྱངས་མཁྱེན་བརྩེའི་དབང་པོའི་འཁྲུངས་རབས་རགས་བསྡུས་ཀྱི་གསོལ་འདེབས་ངོ་མཚར་དཔལ་སྐྱེད་འཇམ་མགོན་བློ་གྲོས་མཐའ་ཡས་གསུང་ལྡེབ། ༣ རྣམ་ཐར་ཞལ་གསུང་མ་ལྡེབ། ༦ ནང་གི་རྣམ་ཐར་བསྟོད་པ་འཇམ་མགོན་ཀོང་སྤྲུལ་གྱིས་མཛད་པ་དང༌། ངོ་མཚར་གྱི་རྣམ་ཐར་བསྟོད་པ་མི་ཕམ་རིན་པོ་ཆེ་ནས་མཛད་པ་ལྡེབ། ༩ བཀའ་ནས་བཀའ་བརྒྱུད་པའི་མཚན་གཞི་རྗེ་བླ་མའི་གསུང་གི་ཟེགས་མའི་གཅེས་བཏུས་ནི། འོད་གསལ་རྫོགས་པ་ཆེན་པོའི་ཁྲེགས་ཆོད་ལྟ་བའི་ངོ་སྤྲོད་དང༌།

བཞག་ཐབས་རིན་པོ་ཆེ་ནོར་བུའི་མེ་ལོང་ཞེས་གུ་རུ་རིན་པོ་ཆེའི་དགོངས་བརྒྱུད་འཕོ་དབང་གི་རྡོ་རྗེའི་ཚིག་རྐང་གི་འགྲེལ་པ་རྗེ་བླ་མའི་ཐུགས་སྲས་ཀཿཐོག་སི་ཏུ་པཎྜི་ཏ་ཨོ་རྒྱན་ཆོས་ཀྱི་རྒྱ་མཚོའི་གསུང་ལྡེབ། འཇམ་དཔལ་སྒྱུ་འཕྲུལ་དྲྭ་བའི་རྒྱུད་ལ་བསྟེན་ནས་སྒྲུབ་བརྒྱུད་ཤིང་རྟ་བརྒྱད་ཀྱི་ལམ་གྱི་རྣམ་བཞག་ཇི་ལྟར་འཆད་ཚུལ་ལྡེབ། ༤ ལམ་རིམ་བདུད་རྩིའི་སྙིང་པོ་དང་དེའི་འགྲེལ་པ་ཚིག་དོན་རབ་གསལ་ལ་ལྡེབ། ༡༦ ༈ དང་པོ་སྔ་འགྱུར་རྙིང་མའི་སྐོར་ལ། བུམ་དབང་ལམ་ཁྱེར་གྱི་རྡོ་རྗེའི་ཐོལ་གླུ་སྣང་སྟོང་ཟུང་འཇུག་ལྡེབ། ༢ གསང་དབང་ལམ་ཁྱེར་གྱི་རྡོ་རྗེའི་ཐོལ་གླུ་གསལ་སྟོང་ཟུང་འཇུག་ལྡེབ། ༢ ཤེར་དབང་ལམ་ཁྱེར་གྱི་རྡོ་རྗེའི་ཐོལ་གླུ་བདེ་སྟོང་ཟུང་འཇུག་ལྡེབ། ༢ ཚིག་དབང་ལམ་ཁྱེར་གྱི་རྡོ་རྗེའི་ཐོལ་གླུ་རིག་སྟོང་ཟུང་འཇུག་ལྡེབ། ༢ རྣལ་འབྱོར་ཆེན་པོ་དང་འབྲེལ་བའི་རྡོ་རྗེའི་ཐོལ་གླུ་དཀྱིལ་འཁོར་གསུམ་ལྡན་ལྡེབ། ༢ རྗེས་སུ་རྣལ་འབྱོར་དང་འབྲེལ་བའི་རྡོ་རྗེའི་ཐོལ་གླུ་བདེ་ཆེན་བདུད་རྩིའི་རླབས་ཕྲེང་ལྡེབ། ༢ ཟུང་འཇུག་རྫོགས་པ་ཆེན་པོའི་རྡོ་རྗེའི་ཐོལ་གླུ་བྱ་བྲལ་གཉུག་མའི་རྒྱན་ལྡེབ། ༢ གསང་བ་སྙིང་པོའི་བཤད་རྒྱུན་གསོལ་འདེབས་ལྡེབ། ༢ རྡོ་རྗེ་སེམས་དཔའ་ལ་ཡང་སྙིང་གིས་བསྔགས་པའི་གླུ་གསང་བདག་བཞད་པའི་དབྱངས་སྙན་ཞེས་སྙིང་པོའི་རྒྱུད་ཀྱི་བསྡུས་དོན་དུ་གསུངས་པས་རྒྱུད་སྡེའི་མཚན་གཞི་ལྡེབ། ༢ འཇམ་དཔལ་སྒྱུ་འཕྲུལ་དྲྭ་བའི་རྒྱུད་ལས་རྡོ་རྗེའི་ཚིག་གི་དུམ་བུ་ཞིག་གི་དོན་ཅུང་ཟད་རྒྱས་པར་བཀྲལ་བ་གྲུབ་པའི་ཞལ་ལུང་ཞེས་བྱ་བ་སློབ་དཔོན་བི་མ་མི་ཏྲ་ལས་མཚན་བརྗོད་ཉེ་བརྒྱུད་གསན་པའི་མཚན་གཞི་ལྡེབ། ༡༠ རྣལ་འབྱོར་གསུམ་གྱི་རྡོ་རྗེའི་ཐོལ་གླུ་འོད་གསལ་སྣང་བ་ཞེས་བི་མ་སྙིང་ཐིག་གི་མཚན་བཞི་ལྡེབ། ༢ འོད་གསལ་རྫོགས་པ་ཆེན་པོའི་ལམ་གྱི་རིམ་པ་དང་འབྲེལ་བའི་རྡོ་རྗེའི་ཐོལ་གླུ་ཡེ་ཤེས་གྲུབ་པ་ཞེས་མཁའ་འགྲོ་སྙིང་ཐིག་གི་མཚན་གཞི་ལྡེབ།

༡༠ བཅས་སོ། ༈ །གཉིས་པ་བཀའ་གདམས་སྐོར་ལ། བློ་སྦྱོང་དོན་བདུན་མའི་གསོལ་འདེབས་ཡིད་ཀྱི་བདུད་རྩི་ལྡེབ། ༡ ཇོ་བོ་བཀའ་གདམས་པའི་གཞུང་གདམས་མན་ངག་མཐའ་དག་གི་བརྗོད་བྱ་མདོར་བསྡུས་པའི་གླུ་དབྱངས་ཕན་བདེའི་ཤིང་རྟ་ལྡེབ། ༢ ཞེན་པ་བཞི་བྲལ་གྱི་གླུ་དབྱངས་སྙིང་གི་བདུད་རྩི་ལྡེབ། ༡ སྤྲོས་བྲལ་ཤེས་རབ་ཀྱི་ཕ་རོལ་ཏུ་ཕྱིན་པའི་རྡོ་རྗེའི་ཐོལ་གླུ་འོད་གསལ་དབུ་མའི་སྒྲ་དབྱངས་ལྡེབ། ༢ ཐེག་པ་ཆེན་པོའི་ལམ་རིམ་སྨོན་ལམ་རྣམ་གྲོལ་དགའ་སྟོན་ལྡེབ། ༣ གཞན་སྟོང་དབུ་མའི་རྣམ་བཞག་སྙིང་པོར་དྲིལ་བ་ལྡེབ། ༥ རྗེ་བཙུན་བློ་བཟང་གྲགས་པའི་ལྟ་གྲུབ་ཀྱི་བཞེད་ཚུལ་མདོ་ཙམ་ལྡེབ། ༣ ༈ །གསུམ་པ་ལམ་འབྲས་ལ། ཚར་ཆེན་ཆོས་ཀྱི་རྒྱལ་པོ་ལ་ལམ་ཟབ་བླ་མའི་རྣལ་འབྱོར་དང་འབྲེལ་བའི་རྡོ་རྗེའི་ཐོལ་གླུ་བྱིན་རླབས་བདུད་རྩིའི་ཆར་འབེབས་ལྡེབ། ༢ ན་མོ་གུ་རུ་ཤྲཱི་ཧེ་བཛྲཱ་ཡ། དཔལ་ཀྱེ་རྡོ་རྗེའི་རྒྱུད་གསུམ་གྱི་སྐབས་ཉེ་བར་མཁོ་བའི་རིགས་ལ་སོགས་ལྡེབ། ༣ ལམ་དུས་ཀྱི་གོ་དོན་རགས་རིམ་འགའ་ཞིག་སོགས་ལྡེབ། ༥ ཁ་སྦྱོར་བདུན་ལྡན་རྒྱལ་བ་རྡོ་རྗེ་འཆང༌། སོགས་ཀྱེ་རྡོར་རྒྱུད་ཀྱི་འཆད་ཉན་དར་བའི་སྨོན་ལམ་ལྡེབ། ༢ རྗེ་བཙུན་ས་སྐྱ་པ་ཡབ་སྲས་ཀྱིས་བཞེད་པའི་ལྟ་བའི་རྣམ་བཞག་འཁྲུལ་མེད་དུ་སྟོན་པ་ཚིག་དོན་གྱི་ས་བོན་ཅེས་བྱ་བ་ལྡེབ། ༧ ༈ །བཞི་པ་བཀའ་བརྒྱུད་ལ། འོད་གསལ་ཕྱག་རྒྱ་ཆེན་པོའི་ཤིང་རྟ་ཆེན་པོ་རྣམས་ལ་གསོལ་བ་འདེབས་པའི་རྡོ་རྗེའི་ཐོལ་གླུ་ངེས་དོན་དཔྱིད་ཀྱི་ཐིག་ལེ་ལྡེབ། ༤ སྒྲུབ་བརྒྱུད་སྙིང་པོའི་གྲུབ་པའི་རྣལ་འབྱོར་རྣམས་ལ་གསོལ་བ་འདེབས་པའི་ཐོལ་གླུ་ཟབ་དོན་རོལ་མོ་ལྡེབ། ༣ འོད་གསལ་ཕྱག་རྒྱ་ཆེན་པོའི་ལམ་གྱི་རིམ་པ་དང་འབྲེལ་བའི་རྡོ་རྗེའི་ཐོལ་གླུ་ངེས་དོན་གྲུབ་པ་ལྡེབ། ༡༠ ཟབ་དོན་སྙིང་པོའི་རྡོ་རྗེའི་ཐོལ་གླུ་པྲ་ཎི་དྷ་གྲུབ་པའི་ལམ་བཟང་ལྡེབ། ༡ ༈ །ལྔ་པ་ཤངས་པ་བཀའ་བརྒྱུད་ལ༌། གྲུབ་པའི་དབང་ཕྱུག་བརྩོན་འགྲུས་བཟང་པོའི་ནང་གི་རྣམ་པར་ཐར་པ་ལ་བསྔགས་པ་རྡོ་རྗེའི་ཐོལ་གླུ་རིག་པ་འཛིན་པའི་མེ་ཏོག་ལྡེབ།

༢ །ཟབ་དོན་བསྡུས་པའི་རྡོ་རྗེའི་ཐོལ་གླུ་ངེས་དོན་ཐེམ་སྐས་ལྡེབ། ༢ གྲགས་སྟོང་རྡོ་རྗེའི་ཐོལ་གླུ་སྒྱུ་མའི་མཆོད་སྤྲིན་ལྡེབ། ༡ ༈ །དྲུག་པ་ཞི་གཅོད་ལ། ཤེས་རབ་ཀྱི་ཕ་རོལ་ཏུ་ཕྱིན་པ་དང་འབྲེལ་བའི་རྡོ་རྗེའི་ཐོལ་གླུ་སྤྲོས་བྲལ་སྒྲ་དབྱངས་ལྡེབ། ༡ ཟབ་མོ་བདུད་ཀྱི་གཅོད་ཡུལ་དང་འབྲེལ་བའི་བརྟུལ་ཞུགས་ལམ་ཁྱེར་གྱི་རྡོ་རྗེའི་གླུ་འཁོར་འདས་རང་གྲོལ་ལྡེབ། ༦ ན་ཚ་ལམ་ཁྱེར་གྱི་རྡོ་རྗེའི་ཐོལ་གླུ་ཆོས་ཉིད་གྲུབ་པའི་བདུད་རྩི་ལྡེབ། ༢ རེ་དོག་གཉིས་འཛིན་བྲལ་བའི་རྡོ་རྗེའི་ཐོལ་གླུ་ཕུང་པོ་མཆོད་སྦྱིན་ནོར་བུའི་འཁྲི་ཤིང་ལྡེབ། ༢ ༈ །བདུན་པ་སྦྱོར་བ་ཡན་ལག་དྲུག་ལྡན་ལ། ཟླ་བ་སྒྲ་གཅན་ལ་ཞུགས་པའི་རྟོགས་པ་བརྗོད་པའི་རྡོ་རྗེའི་ཐོལ་གླུ་གྲུབ་པའི་རྣ་རྒྱན་ལྡེབ། ༢ རྡོ་རྗེའི་བསྙེན་སྒྲུབ་ལ་བསྙེན་སྒྲུབ་རྡོ་རྗེའི་ཚིག་རྐང་གི་མཆན་ཉུང་ངུ་ལ་ལྡེབ། དེ་དག་ཀྱང་སྒྲུབ་བརྒྱུད་ཤིང་རྟ་ཆེན་པོ་དེ་དག་གི་གདན་སར་ཕེབས་པའི་ཚེ་གཟིགས་སྣང་ཁྱད་པར་ཅན་དང་བཅས་བྱིན་རླབས་ཐོབ་པའི་སྐབས་སུ་མཛད་པའི་ཚུལ་རྣམ་ཐར་ཆེན་མོར་གསལ་བ་དང༌། བླཽ་ལྡན་དག་གིས་ཤིང་རྟ་སོ་སོའི་ལམ་ཚང་བ་རྡོ་རྗེའི་ཚིག་རྐང་འདི་དག་ལ་བརྟེན་ནས་འཆད་ཆོག་ཏུ་ཡོད་པས་ཆེད་དུ་བཀོད་པ་ཡིན་ལ། དཔལ་ལྡན་ཀུན་དགའ་གྲོལ་མཆོག་བློ་གསལ་རྒྱ་མཚོའི་ཞལ་སྔ་ནས་རྩ་བའི་ཁྲིད་བརྒྱ་འཆད་ཉན་ལ་ཤིན་ཏུ་གལ་ཆེ་བར་སྣང་བས་བཀོད་པ་ལ་ལྡེབ། ༡༦ བཀའ་བབས་གཉིས་པ་ས་གཏེར་གྱི་བཀའ་བབས་བརྙེས་ཚུལ་ནི། རྗེ་བླ་མ་མཆོག་གི་ཟབ་གཏེར་གཙོ་བོ་ཐུགས་རྗེ་ཆེན་པོ་སེམས་ཉིད་ངལ་བསོའི་ལུང་ལས། ནམ་ཞིག་སྤྲུལ་པའི་རྒྱལ་པོ་ཡིས༔ སྐུ་གསུང་ཐུགས་ཡོན་ཕྲིན་ལས་ཀྱི༔ རྣམ་པར་རོལ་པ་མཐའ་ཀླས་པས༔ བོད་ཁམས་འགྲོ་རྣམས་སྐྱོབས་པ་དང་༔ བསྟན་པའི་མེ་རོ་ཡང་ཡང་གསོ༔ ཁྱད་པར་སུམ་ཅུ་ཁ་རལ་དུས༔ གསུང་སྤྲུལ་བདུན་གྱི་གསུམ་པ་ནི༔ པདྨ་འོད་གསལ་མདོ་སྔགས་གླིང་༔ ཤེས་རབ་ཆེན་པོའི་རྩལ་རྡོལ་ཞིང་༔

བསམ་གྱིས་མི་ཁྱབ་ཉམས་མྱོང་ཅན༔ གཞན་སྣང་ཟིལ་གནོན་བརྟུལ་ཞུགས་ངང་༔ གསང་བ་སྲུང་ལ་བློ་བརྟན་པས༔ སུས་ཀྱང་བརྟགས་པར་དཀའ་བ་ཞིག༔ ལྕགས་ཁམས་འབྲུག་གི་ལོ་ཤར་དུས༔ མདོ་ཁམས་འབྲི་རྫ་སྒང་རྒྱུད་ལས༔ བཀྲ་ཤིས་དབང་གི་གནས་ཀྱི་མདུན༔ ཆུ་བོ་ལྷུང་ལྷུང་འབབ་པའི་གཡས༔ རི་བོ་གླང་ཆེན་འགྱིང་འདྲའི་གདོང་༔ ཀླུ་དབང་འཁྱིལ་འདྲའི་བྲག་གི་སྟེང་༔ ངོ་མཚར་ལྟས་དང་བཅས་ཏེ་འབྱུང་༔ དེ་ཚེ་ད་ལྟའི་སྨོན་ལམ་མཐུས༔ རྒྱལ་བའི་བསྟན་པ་མཐའ་དག་དང་༔ ཁྱད་པར་སྙིང་པོའི་དོན་ལ་མོས༔ མང་དུ་ཐོས་པས་མི་ངོམས་ཤིང་༔ ཐོས་དོན་ཉམས་ལེན་གཏན་ལ་འབེབས༔ མར་མེ་འཆི་ཀ་ལྟ་བུ་ཡི༔ ཟབ་ལམ་མང་པོའི་སྲོག་མཐུད་ནས༔ རང་དང་གཞན་གྱི་མཐུས་བཟུང་སྟེ༔ ཕྱོགས་མཐའ་ཀུན་ཏུ་རྒྱས་པར་བྱེད༔ ཅེས་གསུངས་པ་ལྟར་གཏེར་ཁ་ཕལ་ཆེར་ནས། མངའ་བདག་གི་སྐུ། པདྨའི་གསུང༌། ནམ་མཁའི་སྙིང་པོའི་ཐུགས། བི་མའི་ཡོན་ཏན། ལང་གྲོ་དཀོན་མཆོག་གི་ཕྲིན་ལས་ཀྱི་རྣམ་འཕྲུལ་དུ་བསྔགས་པས། ཐུགས་རྗེ་ཡས་སྤྲུལ་གྱི་སྐྱེས་བུ་ཆེན་པོ་རྣམ་ཐར་མཐའ་ཡས་པའི་བདག་ཉིད་ཅན་ཏེ། གཏེར་སྟོན་རྒྱལ་པོ་ལྔ་ལ་བྲན་བརྒྱས་བསྐོར༔ ཞེས་གཏེར་སྟོན་གྲུབ་ཐོབ་ཡོངས་ཀྱི་རྒྱལ་པོ་ལྔ་འབྱུང་བའི་ལྔ་པ་དང༌། ཐུགས་སྒྲུབ་ཡིད་བཞིན་ནོར་བུའི་ལུང་བྱང་ལས། ད་ལྟའི་དུས་ཀྱི་ལྷ་སྲས་མཆོག་གྲུབ་རྒྱལ༔ གཏེར་སྟོན་རྐྱང་པའི་སྐྱེ་བ་བཅུ་གསུམ་པས༔ འདི་ཉིད་ཕྱུང་ནས་རིང་དུ་གསང་རྒྱས་བཏབ༔ དུས་ལ་བབ་ཚེ་སྣོད་ལྡན་མཆོག་ལ་སྩོལ༔ ཞེས་གསུང་པ་ལྟར། རྒྱལ་སྲས་ལྷ་རྗེའི་སྐྱེ་བ་གཏེར་སྟོན་རྐྱང་པ་བཅུ་གསུམ་པར་ལུང་གིས་ཟིན་པས་དེའི་ཆེ་བ་ནི་ཐང་ཡིག་ལས། གཏེར་སྟོན་རྐྱང་པའི་སྐྱེ་བ་བཅུ་གསུམ་འབྱུང་༔ འགྲོ་བ་མང་པོ་སངས་རྒྱས་ཞིང་དུ་ཁྲིད༔ སྙན་པས་ས་སྟེང་ཐམས་ཅད་ཁྱབ་པ་འབྱུང་༔ ཞེས་དང༌། དེ་ཕྱིར་མཆོག་གྲུབ་སྐྱེ་བ་བཅུ་གསུམ་པར༔ མཐོང་ཐོས་དྲན་རེག་དོན་དང་ལྡན་པ་སྟེ༔ གྲིབ་མས་རེག་གམ་ཏིལ་འབྲུ་ཙམ་ཞིག་ཉེ༔

ངན་སོང་འགྲོ་ངེས་ཤེས་ཀྱང་མཐོ་རིས་སྐྱེ༔ དགེ་རྒྱུ་ཉུང་འབྲུ་ཙམ་ཞིག་ས་བོན་ཐེབས༔ ཞེས་གསུངས་པ་ལྟར་རྗེ་བཙུན་བླ་མ་འཇམ་པའི་དབྱངས་དངོས། གངས་ཅན་བསྟན་འགྲོའི་སྲོག་རྩ། ཆོས་རྒྱལ་ཁྲི་སྲོང་ལྡེའུ་བཙན་གྱི་མི་སློབ་འབྲས་བུའི་གོ་འཕང་མངོན་དུ་མཛད་པའི་ཡེ་ཤེས་ཀྱི་རང་གཟུགས་བསམ་བཞིན་དུ་བྱོན་པ། ཨོ་རྒྱན་རྗེ་འབངས་དང་བཅས་པའི་ཐུན་མོང་དང༌། ཐུན་མོང་མ་ཡིན་པའི་རྣམ་ཐར་གྱི་མཛད་པ་མཐའ་དག་ཁར་སང་གི་བྱ་བ་དེ་རིང་ཡིད་ལ་གསལ་བ་ལས་ལྷག་པའི་མཐུས་གཏེར་རིགས་བཅོ་བརྒྱད་ཐམས་ཅད་ལ་མངའ་དབང་བསྒྱུར་བ་ཚད་མས་གྲུབ་ཀྱང་དེང་དུས་གདུལ་བྱ་ཐུན་མོང་གི་སྤྱོད་ཡུལ་དུ་ཇི་ཙམ་བཞུགས་པའི་མཚན་ཐོ་འགོད་པ་ལ། དགུང་ལོ་ཆུང་ངུའི་དུས་དབྱར་རུ་ནང་དུ་བཞུགས་སྐབས་གནས་རི་ཡིན་པའི་བྲག་ཞིག་ནས་རྡོ་གྲུ་བཞི་ལ་བརྡ་ཡིག་ཡོད་པ་ཞིག་རྐེད་པ་རྩ་གསུམ་བདེ་གཤེགས་འདུས་པའི་ཆོས་སྐོར་ཡིན་འདུག་པ་ལས་བྱང་ལྡེབ་ལྔ་བཅུ་ཙམ་ཕབས། རྡོ་རང་མལ་དུ་རྒྱས་བཏབ། ལས་བྱང་དེ་ཕྱིས་བར་ཕྱག་ཏུ་བཞུགས་ཀྱང་ཕྱིས་བྱོན་ཐུགས་སྒྲུབ་བར་ཆད་ཀུན་སེལ། ཡིད་བཞིན་ནོར་བུ། མཚོ་སྐྱེས་རྡོ་རྗེ་གཅིག་དྲིལ་ལྟ་བུས་ལྷ་སྔགས་ཐམས་ཅད་རྣམ་པ་གཅིག་ཁོ་ནར་སྣང་བས་དཔེ་མི་མངོན་དབྱིངས་སུ་རྒྱས་བཏབ་པ་ཡིན་གསུངས་པས་ད་ལྟ་མི་བཞུགས། དགུང་ལོ་ཉེར་དགུ་པ་ས་སྤྲེལ་དབྱུག་པ་ཟླ་བར་ལྷ་ལྡན་ནས་བསམ་ཡས་ཕྱོགས་སུ་ཕེབས་པའི་ཚེས་བཅུའི་ནངས་མོར་ཉེ་གནས་པ་སྔོན་དུ་སོང༌། སྐུ་ཉིད་རྐྱང་པ་བྲག་དམར་མགྲིན་བཟང་དུ་ལྷ་ཁང་མཇལ་དུ་ཕེབས་པ་ན་ཉེ་སྐོར་དེར་བུད་མེད་གཅིག་གིས་ལྷ་ཆེན་འཇིག་སོང་བའི་ཕྱག་འཛུབ་གཅིག་ཕུལ་བྱུང་བ་སྐུ་ཕྲག་དུ་བཅུག་ནས་ཕེབས། བར་དེར་ཡོད་པ་ཙམ་ཡང་མ་དྲན། ཕྱིས་ཞིག་ན་བཟའ་ཡང་བརྗེ་སྐབས་སྐུ་ཆིངས་བཀྲོལ་བས་ཐང་དུ་ལྷུང་སོང་བ་ཅི་ཡོད་གཟིགས་འདོད་པ་ཞིག་བྱུང་ནས་འཛུབ་མོ་བཅག་ནས། ནང་དུ་ཐུགས་རྗེ་ཆེན་པོ་སེམས་ཉིད་ངལ་བསོའི་ཆོས་སྐོར་དང༌།

དྲི་མེད་ཀུན་དགས་ཡང་གཏེར་དུ་སྦས་པའི་བླ་རྫོགས་ཐུགས་གསུམ་གྱི་སྙིང་པོ་གཅིག་དྲིལ་གྱི་ཤོག་སེར། བྲམ་ཟེ་ཉེར་གཅིག་གི་གདུང་རྣམས་བྱོན་ཀྱང་རླུང་ཕྱོགས་ཙམ་ཡང་མ་བསྒྲགས་པས་ཉེ་གནས་ཚུལ་ཁྲིམས་རྒྱ་མཚོ་ཞབས་ཏོག་རྒྱུན་བཅར་ཡིན་རུང་གཏེར་བཞེས་པའི་ཕྱོགས་ཙམ་མ་རྟོགས། སེམས་ཉིད་ངལ་བསོའི་ཉམས་ལེན་ཁྱུག་ཙམ་གནང༌། རྗེ་བཙུན་ཉིད་བར་ཆད་ཞི་ཞིང་འགྲོ་འདུལ་ཕྲིན་ལས་རྒྱས་པའི་རྟེན་འབྲེལ་འགྲིགས། ཕྱིས་ས་ཕོ་རྟ་ལོ་དགུན་ཟླ་འབྲིང་པོའི་ཚེས་བཅུར་ཡེ་ཤེས་མཁའ་འགྲོའི་བསྐུལ་བྱང་ལ་བརྟེན། ལོ་རྒྱུས་གནད་བྱང་དང་ཡང་བྱང་ཙམ་གཏན་ལ་ཕབ་པར་མཛད། ལོ་རྒྱུས་གནད་བྱང་ལས། ཐོག་མར་ཆོས་འདིའི་སྒོ་འབྱེད་པ༔ དབང་གི་གནས་སུ་དབང་གི་དུས༔ དབང་ཆེན་པདྨའི་རིགས་སྐྱེས་པའི༔ རྣམ་འཕྲུལ་ཟུང་གི་དོན་དུ་སྟོན༔ ཚོམ་བུ་དང་བཅས་སྐལ་བཟང་འགྱུར༔ ཅེས་གསུངས་པ་ལྟར་ལྕགས་སྤྲེལ་སྣྲོན་ཟླ་བར་རྒྱལ་དབང་ཀརྨ་པ་བཅུ་བཞི་པ་ཉག་སྐེད་དཔོན་གྱི་གདན་ཞུས་ལ་ཕེབས་པའི་ཡར་ལམ་ཆུ་སྟོད་ཟླ་བར་གཏེར་ལྷུང་ཕྱོགས་སུ་ཆིབས་ཁ་བསྒྱུར། འཇམ་མགོན་གུ་ཎ་ལ་སྔ་མ་ནས་འདི་དོན་ཟུར་ཙམ་བཀའ་སྩལ་ཕེབས་པ་དང༌། འདི་སྐབས་རྗེ་བླ་མ་ཉིད་ཀྱང་ཟླ་གམ་དབང་ཕུག་ཏུ་ཕེབས་འདུག་པ་རྒྱལ་དབང་རིན་པོ་ཆེར་ཡང་མཚམས་སྦྱོར་སྙན་གསན་གང་དྲག་ཞུས་པས། ཟླ་གམ་དབང་ཕུག་གནས་མཇལ་ཕེབས་ནས་དགོངས་པ་གང་བབ་ཀྱི་དབང་ཞིག་གནང་གྲུབ་པར་ཞུ་རྒྱུ་མཛད་སོང་བས། རྗེ་རིན་པོ་ཆེ་ཡང་ཐུགས་དགྱེས་པ་ཆེན་པོས་དབང་ཆེན་གྲུབ་པ་རྒྱལ་བ་མཆོག་དབྱངས་ཀྱི་སྤྲུལ་པ་དཔལ་ཀརྨ་པ་ཐེག་མཆོག་རྡོ་རྗེ་དང༌། པདྨའི་རིགས་ཀྱི་དཔའ་བོ་ཏཱ་ཡི་སི་ཏུ་པདྨ་ཀུན་བཟང་ཆོས་རྒྱལ་གཉིས་དང༌། དབང་ཆེན་པད་མའི་རིག་འཛིན་འཇམ་མགོན་པདྨ་གར་དབང་སོགས་འདུས་པ་དགུ་ལ། སེམས་ཉིད་ངལ་བསོའི་དོན་དབང༌། མཚོ་སྐྱེས་སྙིང་ཐིག་གི་རྩ་དབང༌། ལྕེ་བཙུན་སྙིང་ཐིག་གི་དབང་བཅས་རྗེ་ཉིད་ཀྱི་ཟབ་གཏེར་ལས་བྱོན་པའི་བླ་རྫོགས་ཐུགས་གསུམ་ཚང་བར་མཛད་ནས་བཀའ་དྲིན་དུ་སྩལ་བ་ཐོབ་པས་ཆེས་སྐལ་བ་བཟང་པོར་གྱུར་ཅིང༌།

ཐོག་མར་རྟེན་འབྲེལ་ལེགས་པར་འགྲིགས། ཆོས་འདིའི་ཆ་ལག་གནས་དེར་བཞུགས་ཡོད་པ་ཕྱག་ཏུ་སོན་ཡོད་པར་ངེས་ཀྱང་ས་གཏེར་གྱི་རྩ་བའི་རྟེན་འབྲེལ་ཐོག་མར་འཁྱུགས་པའི་དབང་གིས་ས་གཏེར་གྱི་ཤོག་སེར་གཟིགས་པ་ཙམ་གྱིས་ཀྱང་ཐུགས་ཆེས་སྙུན་པར་མ་ཟད་ཤོག་སེར་གྱི་ལབ་གླེང་ཙམ་ཡང་དཀའ་བ་དང༌། དེའི་གནད་ཀྱིས་ཆོས་བཀའ་ཕལ་ཆེར་མགོ་མཐོང་ཙམ་ལས་ཆ་ལག་ཚང་བ་གཏན་ལ་འབེབས་ཐུབ་པ་གཏན་ནས་མ་བྱུང༌། འདིའི་རྒྱུན་ཁྱེར་གཅིག་ཞུས་པ་ན་རྩོམ་མི་དགོས་ཤོག་སེར་ལ་ཡོད་གསུངས་ནས་འབེབས་པར་བརྩམ་པ་ན་འཕྲལ་དེར་ཕྱག་ལ་སྙུན་ཁམས་ཚབས་པོ་ཆེས་ཐེབས་པ་བཅས་ཆོས་བཀའ་གཏན་ལ་འབེབས་མ་ཐུབ་པ་ནི། སྤྱིར་གདུལ་བྱ་ཕལ་མོ་ཆེ་སྐལ་བ་དམན་པའི་སྟེང་ཐོག་མ་ནས་ཡིད་གཉིས་ཞུགས་པའི་དམ་སེལ་གྱི་གྲིབ་དང༌། ཁྱད་པར་ཆོས་བཀའ་འདི་ཉིད་ཞལ་ཕྱེས་པ་ཙམ་གྱིས་ཀླ་ཀློའི་ཉེར་འཚེ་ཕྱིར་བསྲིང་བ་ཞིག་ཡིན་འདུག་པས། དེ་ལྟ་བུ་གངས་ཅན་པའི་བསོད་ནམས་ཀྱི་སྐལ་བར་མ་ཤོང་བར་ཟད་དོ། དེ་སྐབས་དབང་ཤོག་སེར་གྱི་སྟེང་ནས་གནང་བ་ཡིན་འདུག་ཀྱང༌། ཕྱིས་སུ་དབང་གི་རྩ་ཐོ་ཙམ་གཏན་ལ་ཕབ་ནས་ཉག་བླ་ཨ་སྟོབས་སམ་མཁན་ཐུབ་བསྟན་རྒྱལ་མཚན་འོད་ཟེར་ལ་གནང་བའི་དབང་རྒྱུན་རྗེ་བླ་མ་འཇམ་དབྱངས་ཆོས་ཀྱི་བློ་གྲོས་རིན་པོ་ཆེས་གསན་པ་གཏེར་མཛོད་ཡོངས་རྫོགས་གསུང་སྐབས་དབང་གི་རྩ་ཐོའི་ཕྱག་བྲིས་མ་རྙེད་པས་རྒྱལ་དབང་ལྔ་པའི་དག་སྣང་རྒྱ་ཅན་གྱི་སེམས་ཉིད་ངལ་བསོ་དང་ཆུ་བོ་གཅིག་འདྲེས་ཡིན་གསུངས་བཀའ་དྲིན་དུ་སྩལ་ཞིང༌། དབང་ཞིག་གུས་པ་ལ་བྲིས་གསུངས་པས་བླ་མའི་བཀའ་ལྡོག་མ་ཕོད་པར་རིག་རྩལ་ལས་གང་ཐོན་ཞིག་བྲིས་པ་སྤྱན་འབེབས་ཞུས་པ་རུང་གསུངས་པ། ལས་བྱང་རྩ་བ་ཙམ་དཔལ་སྤུངས་གཏེར་མཛོད་དུ་ཏཱ་ཡི་སི་ཏུ་པདྨ་དབང་མཆོག་གིས་ཞལ་སྐོང་སྤར་དུ་བསྐྲུན་མཛད་ཅིང་དབང་ཆོག་མཚམས་སྦྱོར་བཅས་འཇམ་མགོན་བླ་མའི་བཀའ་བཞིན་བདག་གིས་བྲིས་ནས་རྒྱ་གར་དུ་གཏེར་མཛོད་འཕྲུལ་སྤར་བསྐྲུན་སྐབས་པདྨ་གསུང་གི་སྐོར་དུ་བཅུག་ཡོད་པ་དང༌།

འཇམ་མགོན་རྡོ་རྗེ་འཆང་དྷརྨ་མ་ཏིའི་སྐུ་ཚེའི་སྨད་བོད་ཀྱི་གནས་གཟིགས་སྐབས་བསམ་ཡས་བྲག་དམར་མགྲིན་བཟང་དུ་སེམས་ཉིད་ངལ་བསོའི་ཚོགས་འཁོར་མཛད་སྐབས་འཇམ་དབྱངས་མཁྱེན་བརྩེ་ཡེ་ཤེས་ཀྱི་སྐུས་སེམས་ཉིད་ངལ་བསོའི་དབང་གསན་པའི་ཐུགས་སྣང་བྱུང་བའི་ཕྱག་བྲིས་འདུག་ཀྱང་གཏན་ལ་ཕེབས་མི་འདུག་པས། སེམས་ཉིད་ངལ་བསོའི་གཏེར་འདི་དང༌། གཏེར་ཆེན་མཆོག་གླིང་གིས་མདོ་ཁམས་ཁ་ལ་རོང་སྒོ་ནས་ཐུགས་སྒྲུབ་བར་ཆད་ཀུན་སེལ་གྱི་ཤོག་སེར་བཞེས་པའི་དུས་དང་ལོ་ཟླ་ཚེས་གྲངས་ཆུ་ཚོད་ཚུན་གཅིག་པར་བྱུང་བ་ཆོས་རྒྱལ་ཡབ་སྲས་ཀྱི་སྐབས་སྨོན་ལམ་གཅིག་པའི་རྟེན་འབྲེལ་དུ་གོ། ཁ་བྱང་དང་ཡང་བྱང་ནི་མཇལ་དུ་མི་འདུག །བྲམ་ཟེ་ཉེར་གཅིག་གདུང་སྤེལ་བར་མཛད། རྗེ་ཉིད་དགུང་གྲངས་བཅོ་ལྔ་པ་ཤིང་ཕོ་རྟའི་ལོའི་སྟོན་འབྲིང་ཁྲུམས་ཟླའི་ཚེས་བཅུའི་ཐོ་རེངས་ཁར་གཟིམས་ལམ་དུ་བྲག་དམར་མགྲིན་བཟང་ཡིན་རྒྱུའི་ལྷ་ཁང་ཞིག་གི་སྟེང་དུ་སླེབས་པས་ན། བུད་མེད་དམར་མོ་དར་དང་རིན་པོ་ཆེའི་རྒྱན་ཅན་ལྷ་མོའི་ཆ་བྱད་ཀྱི་མཛེས་པ་ཞིག་གིས་ལག་གཡས་ན་མེ་ཏོག་དམར་པོ་ཁ་བྱེ་བ་ཞིག་ཐོག་འདུག་པ་རང་གི་ལག་ཏུ་བྱིན་མ་ཐག་ཁ་བྱེ་བའི་ནང་ནས་གླེགས་བམ་དམར་པོ་ཆུང་ངུ་ཞིག་བྱུང་བ་ཞལ་ཕྱེ་ནས་ཀློག་པར་བརྩམས་པ་ན་བརྡའ་ཡིག་ཁོ་ནར་སོང་ནས་ཀློག་མ་ཤེས་པ། སླར་ཕྱག་གཡོན་ན་ཀ་པཱ་ལ་བདུད་རྩིས་གང་བ་ཞིག་བདག་ལ་གཏད་པས་འཐུང་བའི་མོད་ལ་ཤེས་པ་སྤྱི་བུན་པ་ཞིག་ཏུ་སོང༌། བརྡའ་ཡིག་ཐམས་ཅད་ཀྱང་ཐོག་མེད་དུ་ཀློག་ཤེས་པས་གུ་རུའི་ཐུགས་སྒྲུབ་ཧྲཱིཿརྒྱ་ཅན་བདེ་གཤེགས་འདུས་པ་ཕྱི་ནང་གསང་བ་ཡང་གསང་དང་གཅས་པའི་སྐོར་ཚོ་ཤིན་ཏུ་མང་བ་ཞིག་འདུག་པ་སྤྲོ་བ་ཚད་ལས་འདས་པ་སྐྱེས་པའི་མོད། བུད་མེད་དེས་ལུང་བསྟན་གྱི་རྣམ་པ་མང་ཞིག་ཟེར་ནའང༌། མ་འོངས་གཙུག་ལག་འདི་ཡི་འགྲམ༔ ཡིད་བཞིན་ནོར་བུ་དངོས་སུ་འབྱུང་༔ ཞེས་སོགས་ཚིག་རྣམས་འགའ་རེ་མ་གཏོགས་བརྗེད།

དེ་ནས་གླེགས་བམ་དེ་ཉིད་འོད་དམར་པོར་ཞུ་ནས་རང་ལ་ཐིམ་པས་ཚིག་དོན་ཐམས་ཅད་བཀྲ་ལམ་མེར་གསལ་སྙམ་པ་བྱེད་པའི་ངང་ནས་གཉིད་སད། དེ་མ་ཐག་ཕྱི་སྒྲུབ་ཀྱི་ལས་བྱང་རྒྱས་པ་ཞིག་བྲིས་པ་ཐུགས་སྒྲུབ་བར་ཆད་ཀུན་སེལ་དང་དབྱིབས་མཚུངས་ལ། སྒྲུབ་སྡེ་བརྒྱད་ཀྱང་ཚང་བ་ཞིག་དང༌། ནང་སྒྲུབ་ཀྱི་རྒྱུན་ཁྱེར་ཙམ་བྲིས་པ་ནི་ད་ལྟའི་བསམ་པ་ལྷུན་གྲུབ་མ་ཇི་ལྟ་བ་བཙོ་རྐྱང་གི་རྣམ་པ་ལ། གུ་རུ་བཅུ་གསུམ་ལུས་དཀྱིལ་དུ་བཀོད་པ་ཞིག་སྣང་ནའང། དེ་དག་སྤེལ་བ་སྐབས་སུ་མ་བབ་པས་རང་ཉིད་ཀྱིས་ཅུང་ཟད་ཉམས་སུ་བཞེས་ཤིང༌། ཕྱིས་དཔེ་ཡང་གཏེར་དུ་བསྡམས། གསང་སྒྲུབ་ནི་ཐུགས་རྗེ་ཆེན་པོ་ཞི་དྲག་དང༌། ཡང་གསང་ཕག་མོའི་སྐོར་སོགས་སྣང་ནའང་ཕྱག་བྲིས་མ་མཛད། དེ་ནས་དགུང་གྲངས་སོ་གཅིག་པར་ལྕགས་ཕོ་ཁྱིའི་ལོའི་སྣྲོན་ཟླའི་དཀར་ཕྱོགས་ཀྱི་ཚེས་བཅུར་ལྕགས་ཟམ་ཆུ་བོ་རིའི་བླ་བྲང་ནས་ཀྱང་ཡོན་སྦྱར་ཞིང༌། རྗེ་ཉིད་ལའང་གཡོ་རུ་ཁྲ་འབྲུག་ནས་ཀྱང་ལུང་བསྟན་གྱི་ངེས་པ་གཟིགས་པ་བཞིན་གུ་རུའི་སྒྲུབ་གནས་ནམ་མཁའ་ལྡིང་དུ་ཚོགས་ཀྱི་མཆོད་པ་བརྒྱ་ཕྲག་ཐལ་བ་དང༌། གནས་ཀྱི་དབུ་རྩེར་ཕེབས་ཏེ་བསང་དང་གསེར་སྐྱེམས་དང༌། ལྷ་སྲིན་དམ་བསྒྲགས་སོགས་མཛད་པའི་ཚེ། ཇོ་མོ་ཁ་རག་གི་ཕྱོགས་ནས་གཙོ་བོར་མཆེད་པའི་འཇའ་སྤྲིན་ཡ་མཚན་པ་ནམ་མཁའ་ཁེངས་ཤིང༌། གསལ་སྣང་ལའང་གུ་རུ་བདེ་བ་ཆེན་པོ་གཙོ་འཁོར་གྲངས་མེད་པ་ནམ་མཁའི་ཁམས་གང་སྟེ་སྤྲུལ་པའི་སྒྱུ་འཕྲུལ་མཐའ་ཡས་པས་བོད་ཁམས་དབུགས་འབྱིན་སྩོལ་བའི་ཉམས་དང༌། ལོ་སྐོར་གཅིག་གི་བར་དུ་བོད་ཡུལ་དབུས་སུ་མཐའ་དམག་གི་འཇིགས་པ་མི་འབྱུང་བའི་མཚན་མ་ཁྱད་པར་ཅན་ཐོབ། དེ་སྐབས་མཛད་པའི་གུ་རུ་རིན་པོ་ཆེའི་ཐུགས་དམ་གནད་བསྐུལ་གྱི་གསོལ་འདེབས་བསམ་དོན་མྱུར་འགྲུབ་སོགས་གུ་རུ་རིན་པོ་ཆེའི་གསོལ་འདེབས་ལེ་ཚན་ལྔ་སྨོན་ལམ་དང་བཅས་པ་རྫོང་སར་དུ་སྤར་ཐུང་བཞུགས་པ་རྣམས་གུ་རུ་རིན་པོ་ཆེའི་ཞལ་གཟིགས་རེའི་སྐབས་སུ་གསུངས་པས་བྱིན་རླབས་ཤིན་ཏུ་ཆེ་བས་ཁ་བཏོན་དུ་མཛད་ན་བར་ཆད་ཐམས་ཅད་སེལ་བའི་ཞལ་བཞེས་གནང་ཞེས་ཞེ་ཆེན་རྒྱལ་ཚབ་རིན་པོ་ཆེའི་ཞལ་ལས་ཐོས།

དེའི་ཕྱི་ལོ་ལྕགས་མོ་ཕག་གི་སྣྲོན་ཟླའི་ཚེས་བཅུར་རྒྱངས་ཡོན་པོ་ལུང་གི་གུ་རུའི་སྒྲུབ་ཕུག་ཏུ་ཕེབས། ཚོགས་ཀྱི་མཆོད་པ་རྒྱ་ཆེར་མཛད་ཅིང་དེ་ནུབ་ཕུག་པ་ནང་དུ་བཞུགས་པའི་ཚེ་སྒྲུབ་ཕུག་གི་སྒོ་གོང་དེར་འོད་འཁྱིལ་ཏེ་འདུག་པ་གཏེར་མཚན་དུ་ངེས་ཤིང་འདུན་པ་གཏད་པས། གུ་རུའི་སྐུ་ཚབ། བསམ་པ་ལྷུན་གྲུབ་མའི་སྒྲུབ་ཐབས་མན་ངག་དང་བཅས་པ་སོགས་བཞུགས་པར་མཐོང་ཞིང༌། ཆོས་ཀྱི་རྣམ་གྲངས་དང་མངོན་རྟོགས་སོགས་ཐུགས་ལ་ཤིན་ཏུ་གསལ་བར་ཞིག་བྱུང༌། སླར་དགུང་གྲངས་སོ་དགུ་པར་ས་ཕོ་རྟའི་ལོའི་ནག་

་་་་་་་རྣམ་ཐར་ཆེན་མོར་དབོ་ཟླར་གསུངས།་་་་་མཆན། པ་ཟླ་བའི་ཚེས་བཅུར་སྒྲུབ་ཐབས་ཡོན་ཏན་གཏེར་མཛོད་ཀྱི་ཚོགས་མཆོད་མཛད་པའི་ཐོ་རངས་ནམ་མཁའ་ནས་ཐོད་ཕྲེང་རྩལ་གྱི་ཛབ྄་དབྱངས་ཞིག་གྲགས་པའི་རྐྱེན་གྱིས་མནལ་ཧ་རེ་སད་པས། ལུས་རྔུལ་ཞུམ་མེ་བའི་ངང༌། སྤྱན་ནས་འོད་ཟེར་གྱི་སྦུ་གུ་ཕྲ་མོ་ཁ་གཡེལ་བ་ཞིག་ལྷོ་རྒྱུད་ཀྱི་གནས་འདི་ཡིན་ངོ་མི་འཚལ་བ། ཕྱོགས་གཡས་གཡོན་ནས་ཆུ་བོ་ཆེན་པོ་བབ་ཅིང༌། བྲག་རི་སུལ་མང་ཞིག་གི་རྩ་འདབས་སུ་ཟུག་པས་དེ་ན་གུ་རུ་རིན་པོ་ཆེའི་སྐུ་ཚབ་ཁྲུ་གང་བའི་ཚད་བདེ་བ་ཆེན་པོའི་མངོན་རྟོགས་ཅི་ལྟ་བ་དང༌། ཆོས་སྐོར་རྣམས་ཤོག་སེར་གླེགས་བམ་ཆེན་པོ་ཞིག་གི་རྣམ་པ་མངོན་སུམ་ལྟ་བུར་གཟིགས་པ་ལ་ཐུགས་རྟོག་ཞིབ་ཏུ་བཅུག་པ་ན་སྐུ་དང་ཤོག་སེར་ད་ལྟའི་ཚད་ཇི་ལྟ་བུ་དང༌། དེའི་ནང་དུ་གང་བཞུགས་ཀྱི་ཆོས་ཀྱི་ཚིག་དོན་ལམ་ལམ་གསལ་བ་ཞིག་བྱུང་བས་རྐྱེན་བྱས་རྣམ་པ་ཀུན་ཏུ་དེ་ཁོ་ན་ཐུགས་ལ་ཤར་ཡང༌། གནས་དུས་སོགས་ཀྱི་རྟེན་འབྲེལ་དང་དགོས་པའི་དབང་གཞན་གཟིགས་ནས་རྗེ་ཉིད་ཀྱིས་འདོན་པ་སྐབས་སུ་མ་བབས་པས། དེའི་རྒྱུ་མཚན་ཞིབ་པར་གཏེར་ཆེན་མཆོག་གྱུར་གླིང་པ་རིན་པོ་ཆེའི་མདུན་སྔ་ཕྱི་སྙན་འབུལ་དང༌། གུ་རུ་བདེ་བ་ཆེན་པོའི་སྐུ་ཐོག་མར་ཙཀླི་ཞིག་བྱས། དེ་ཞལ་ཐང་དུ་བཤུས་སླད་ནས་ལོ་དེའི་སྨིན་དྲུག་ཟླ་བའི་ཡར་ཚེས་ལ་ད་ལྟ་པད་མ་ཤེལ་ཕུག་ཏུ་བཞུགས་པའི་གསེར་ཟངས་ཀྱི་སྐུ་རྗེ་ཉིད་ཀྱི་སྐུའི་ཚད་དང་མཉམ་པ་ཞིག་བཞེངས་པར་མཛད། གུ་རུའི་སྐུ་དེའི་ཐུགས་དཀར་ཐུགས་སྒྲུབ་བར་ཆད་ཀུན་སེལ་གྱི་རྩ་བའི་ཆོས་བདག་བཅུ་ལ་གུ་རུའི་སྐུ་ཚབ་རེ་རེ་ཡོད་པ་འཇམ་དབྱངས་བླ་མ་མཁྱེན་བརྩེའི་དབང་པོར་མཚཽ་རྒྱལ་གྱི་དར་ཤམ་ལ་གུ་རུ་ཡབ་ཡུམ་གྱི་བྱང་སེམས་ཀྱིས་བྲིས་པའི་སྐུ་ཞིག་ཡོད། ཡར་ངོའི་ཚེས་བཅུ་ཞིག་ལ་སྐུ་བརྙན་གཟུངས་རབ་གནས་ཉིན་རྫོགས་སུ་མཛད་པ་ཞལ་རས་ཅུང་ཟད་ཀྱོགས་པ་རྗེ་བླ་མས་མཉམ་བཞག་གིས་སྐུ་ལ་དགོངས་པ་གཏད་པས་ཚག་སྒྲ་དང་བཅས་ཏེ་ཞལ་སོར་ཆུད་པའི་རྫུ་འཕྲུལ་མཛད་ཅེས་ཀུན་གཟིགས་ཆོས་ཀྱི་བློ་གྲོས་རིན་པོ་ཆེའི་ཞལ་ལས་ཐོས།

གཏེར་ཆེན་མཆོག་གླིང་རིན་པོ་ཆེར་རྒྱུ་མཚན་དང་བཅས་འདོན་པར་བསྐུལ་བས་ཁ་བྱང་གི་ཚུལ་དུ་གྱུར་ནས། རྗེ་ཉིད་ལའང་གསལ་སྣང་ལུང་བསྟན་ཁྱད་པར་ཅན་གྱིས་མཚམས་སྦྱར་ཏེ། ས་རྟ་སྨིན་དྲུག་ཟླ་བའི་ཚེས་བཅུ་ལ་རྩི་ཀེའི་ཆུ་བོ་འདུས་པའི་ནོར་བུ་སྤུན་གསུམ་བྲག་མདུན། བྲག་དཀར་སེང་གེ་འདྲ་བ་ནས་སྐུ་ཚབ་དངོས་གྲུབ་དཔལ་འབར། ཆོས་སྐོར་ཤོག་སེར། དོན་ཀུན་གྲུབ་པའི་གིའུ་ཝང་གི་བམ་པོ་བཅས་ཚེགས་མེད་པར་དངོས་གྲུབ་ཏུ་བཞེས། གཏེར་བཞེས་པའི་བྲག་གི་ཁུང་བུ་གཏེར་བཞེས་ནས་ལོ་ཉི་ཤུ་སྐོར་བྲག་ཁོལ་བུ་སྒུལ་ལྕོག་ཆོག་པ་ཞིག་ཡོད་ལ། ཕྱིས་སུ་རྒྱུས་ཡོད་པས་གཟིགས་པས་ཐུགས་རྟོག་ཞིབ་ཏུ་བཅུག་ནའང་གོང་བུ་གཅིག་འདྲིལ་མཚམས་མི་མངོན་པ་གར་བུར་སོང་འདུག་ཅེས་གཏེར་སྲས་མཆོག་སྤྲུལ་འགྱུར་མེད་ཚེ་དབང་བསྟན་འཕེལ་གྱི་ཞལ་ལས་ཐོས། མགོ་ཟླའི་ཡར་ཚེས་ནས་ཡབ་སྲས་ལྷན་རྒྱས་པའི་ཐོག་གཏེར་སྒྲུབ་ཞག་བདུན་མཛད་ཅིང༌། བདུད་རྩི་ལྔའི་ཆུ་ལ་སྦང་ཞིང་དཀྱིལ་འཁོར་གྱི་དབུས་སུ་བཞག་པ། ཞག་ལྔ་ནས་བརྡའ་ཡིག་གྲོང་ཁྱེར་བདུན་བཀྲ་ལམ་གྱིས་ཤར་བའི་ངོ་མཚར་ཆེན་པོ་དང་བཅས། ཟླ་བ་དེའི་ཚེས་བཅུར་གཏེར་ཆེན་རྣམ་གཉིས་གཟིམས་སྦུག་ཏུ་ལྷན་རྒྱས་བཞུགས་ནས་ལས་བྱང་ནས་བརྩམས་ཏེ་གཏེར་སྟོན་རིན་པོ་ཆེས་གསུངས་རིམ་བཞིན་ཀུན་གཟིགས་མཁྱེན་བརྩེ་རིན་པོ་ཆེས་ཡི་གེ་པ་མཛད་པས། ཇི་ལྟར་གསུངས་པ་དང་རྗེས་སུ་མཐུན་པར་མཁྱེན་བརྩེ་རིན་པོ་ཆེ་ལ་གསལ་སྣང་ངེས་པ་ཅན་ཤར་བས་གཅིག་ལ་གཅིག་ཐུགས་ཡིད་ཆེས་པས་འཁྲུལ་པ་བྲལ་བར་གཏན་ལ་ཕེབས། དབང་ལུང་མན་ངག་རྣམས་ཀྱང་ཆིག་རྫོགས་སུ་བསྩལ། ཕྱི་ལོ་དོན་གྲུབ་ཅེས་པ་ས་མོ་ལུག་གི་ལོའི་དབོ་ཟླའི་དཀར་ཕྱོགས་ནས་སྡེ་དགེ་ལྷུན་གྲུབ་སྟེང་གི་སྒྲུབ་ཁང་ཕན་བདེ་ཀུན་ཁྱབ་གླིང་དུ་གཏེར་ཆེན་རྣམ་གཉིས་ཐར་རྩེ་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་སོགས་རྡོ་རྗེའི་རིག་པ་འཛིན་པའི་འདུས་པ་རྣམས་ཀྱིས་ཐུགས་སྒྲུབ་རྣམ་གཉིས་ཟུང་འབྲེལ་གྱི་ཚོམ་བུ་ཚོགས་སྒྲུབ་ཞག་བཅུའི་བར་དུ་སྒྲུབ་པ་མཛད་པའི་ཚེའང༌།

ཀུན་མཁྱེན་བླ་མ་རིན་པོ་ཆེའི་གཟིགས་སྣང་དུ་གཞལ་མེད་ཁང་རྒྱ་ཁྱོན་བཀོད་པ་བསམ་གྱིས་མི་ཁྱབ་པའི་དབུས་སུ་ཐུགས་སྒྲུབ་རྣམ་གཉིས་ཀྱི་ལྷ་ཚོགས་རྣམས་སྟེང་འོག་ཏུ་མངོན་སུམ་བཞིན་དུ་བཞུགས་པའི་གཙོ་བོའི་ཞལ་ནས་གདམས་ངག་དང༌། རྗེས་སུ་བསྟན་པ་བསྩལ་བ་དང༌། གསོལ་འདེབས་ཚུལ་བཞིན་འཆད་པའི་མན་ངག་དང༌། གཏེར་སྲུང་སོ་སོས་ཀྱང་ཕྲིན་ལས་སྒྲུབ་པའི་ཉམས་སོགས་བྱིན་གྱིས་བརླབ་པའི་མཚན་མ་མང་དུ་གཟིགས་ཤིང༌། དེ་ལྟར་རྗེ་བླ་མ་དགུང་གྲངས་བཅོ་ལྔ་ནས་བརྩམས་སྔ་ཕྱིའི་ཡེ་ཤེས་ཀྱི་གཟིགས་སྣང་ཐམས་ཅད་ལྷ་ངོ་བོ་གཅིག་པ་ཙམ་ལས་སྐུའི་རྣམ་འགྱུར་དང༌། སྒྲུབ་པའི་ཐབས་དང༌། སྔགས་ཀྱི་བྱེ་བྲག་ཕལ་ཆེར་ཐ་དད་པ་ལ། གཙོ་བོ་ནི་གཅིག་པ་ཁོ་ནར་ཤར་ཞིང༌། ས་རྟ་ལོར་ཤར་བའི་གསལ་སྣང་དང༌། ཕྱིས་གཏེར་ཆེན་རིན་པོ་ཆེས་ཤོག་སེར་འབེབས་པའི་སྐབས་གསལ་སྣང་བྱུང་བ་ཐམས་ཅད་ཚིག་སྣ་རིང་ཐུང་དང་རྒྱས་བསྡུས་ཙམ་ལས་གཅིག་པ་ཁོ་ནར་སྣང་གསུངས་པ། བཀའ་འབུམ་གྱི་ཟིན་བྲིས་སུ་བཞུགས་པ་དཔེ་བཤུས་ཤིང་ལོ་རྒྱུས་ཁུང་དག་འཇམ་དབྱངས་བླ་མ་རིན་པོ་ཆེ་དྷརྨ་མ་ཏིའི་ཞལ་ལས་ཐོས་པ་དང་རྣམ་ཐར་ཆེན་མོར་འབྱུང་བ་རྣམས་ཅུང་ཟད་སྤྲོས་པ་སྟེ། སྤྱིར་ཀུན་མཁྱེན་འཇིགས་མེད་གླིང་པར་རིག་འཛིན་བླ་མའི་ཐུགས་སྒྲུབ་ཀྱི་བཀའ་བབས་པས་སྙིང་ཐིག་གི་རྩ་གསུམ་ཐམས་ཅད་བླ་མའི་རྣམ་པར་སྒྲུབ་པ་ཡིན་པས་མཆོག་གི་དངོས་གྲུབ་སྒྲུབ་པ་ལ་ཆེས་ཟབ་པར་གུ་རུའི་རྡོ་རྗེའི་ལུང་གིས་ཁྱད་པར་དུ་བསྔགས་པ་བཞིན་རྗེ་གཏེར་ཆེན་རྣམ་གཉིས་ཟབ་ཆོས་ཐུགས་སྒྲུབ་བར་ཆད་ཀུན་སེལ་དང༌། ཡིད་བཞིན་ནོར་བུ་གཉིས་གཏེར་ཆེན་རྣམ་གཉིས་ཀྱི་གཏེར་ཁ་གཅིག་དྲིལ་དང༌། ཐུགས་སྒྲུབ་བསམ་ལྷུན་འདི་ཀུན་མཁྱེན་མཉྫུ་གྷོ་ཥ་ལའང་གུ་རུའི་ཐུགས་སྒྲུབ་སྔ་ཕྱི་གསུམ་གྱི་དགོངས་པ་གཅིག་དྲིལ་ལྟ་བུའི་བྱིན་རླབས་ཤིན་ཏུ་ཆེ་བ་གསུངས་སོ། སྤྱིར་གཏེར་ཁ་རེ་རེ་ལའང་རྗེ་ཉིད་ཀྱི་ཞལ་གསུངས་རྣམ་ཐར་ལས།

འདི་རྣམས་ཐོག་མར་ལུང་བསྟན་དང༌། །ཁ་བྱང་ཇི་ལྟར་བྱུང་བ་དང༌། །བར་དུ་གཏན་ལ་ཕབ་ཚུལ་དང༌། །ཐ་མར་འབྲེལ་འཇོག་ཉམས་བླངས་སྐབས། །སློབ་དཔོན་ཡི་དམ་མཁའ་འགྲོ་ཡིས། །དབང་བསྐུར་བྱིན་གྱིས་བརླབས་པའི་ཚུལ། །ཤིན་ཏུ་ཞིབ་པར་ཡོད་ནའང༌། །འགའ་ཞིག་ཆོས་ཚན་སོ་སོའི་སྐབས། །ཟུར་ཙམ་གསལ་བས་མཁྱེན་བྱ་ཡི། །རྒྱས་པར་སྤྲོ་བར་མ་ནུས་མོད། །སླད་ནས་སྤྲོ་བའི་རྟེན་འབྲེལ་འཚལ། ཞེས་གསུངས་པ་ལྟར་གཏེར་ཁ་རེ་རེ་བཞིན་དག་པའི་གཟིགས་སྣང་བསམ་གྱིས་མི་ཁྱབ་པར་བཞུགས་པར་ངེས་ཀྱང་འོལ་ཚོད་ཀྱིས་བྲི་མ་ནུས་སོ། དགུང་གྲངས་ཞེ་དྲུག་པ་མེ་སྟག་ལོའི་ཟླ་བ་དང་པོའི་ནུབ་གཅིག་གི་ཐོ་རངས་ཁར་རྔ་ཡབ་གླིང་ནས་འོང་བ་ཡིན་ཟེར་བའི་དཔའ་བོའི་ཆས་ཅན་གཉིས་བྱུང་ནས་འདི་ལོ་སྐོར་སྔ་མ་ཤིང་སྟག་ལོ་ལ་དུས་ཚོད་དངོས་ཡིན་ཀྱང་རྟེན་འབྲེལ་མ་འགྲིགས། །ད་ལན་གུ་རུ་རིན་པོ་ཆེའི་བཀའ་ཁྱེད་ལ་སྤྲོད་དུ་ཕྱིན་པ་ཡིན་ཟེར། ཤོག་དྲིལ་ཞིག་སྤྲད་ནས་མི་སྣང་བར་གྱུར། ཤོག་དྲིལ་དེ་མདུན་དུ་ནས་བཟེད་ནང་དུ་བཅུག་ནམ་གསལ་དུས་གཟིགས་པས་གཏེར་གྱི་ཁ་བྱང་དུ་འདུག་པ་ལྟར་ལོ་དེའི་ཟླ་བ་བཅུ་པའི་ནང་གཏེར་ཆེན་མཆོག་གླིང་དང་ལྷན་རྒྱས་རོང་མེ་དཀར་མོ་སྟག་ཚང་དུ་ཕེབས། གནས་ཞལ་གསར་དུ་འབྱེད་པར་མཛད། མཆོག་གླིང་ནས་ཀྱང་གནམ་ལྕགས་རྡོ་རྗེ་རྩེ་དགུ་དང་དམ་ཆོས་སྙིང་པོ་སྐོར་ལྔ་བཞེས། རྗེ་ཉིད་ཀྱིས་གནས་མདུན་བྲག་དཀར་ནས་ཐུགས་སྒྲུབ་རྡོ་རྗེ་དྲག་རྩལ་གྱི་སྐུ་སྟེན་བཞེས། སིང་ངུ་གཡུ་མཚོའི་མཚོ་དཀྱིལ་དར་ཆགས་པ་གཏིབས་ནས་རྣམ་པ་གཉིས་ཀས་ཚོགས་སྐོང་གསེར་སྐྱེམས་ཕུལ། བཀའ་བསྒོ་མཛད་ནས་མཚོ་དཀྱིལ་དུ་ལྡིང་ཐག་འཕངས་པར་ལན་གཉིས་ལ་མ་བྱུང༌། དེ་ནས་འཇའ་དང་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་དང་བཅས་ཏེ་ཀླུའི་རྒྱལ་པོ་གསེར་གྱི་གདུགས་བཅས་འོང་བའི་གཟིགས་སྣང་བྱུང་བ་དང་ལྷན་ཅིག་མཚོ་ཕྱུར་ནས་གསེར་ཕྱེ་ཉིལ་གྱིས་བྱུང་རྫུ་འཕྲུལ་རྡོ་རྗེའི་བཀོད་པས་ལྡིང་ཐག་ཁུད་དུ་གཏེར་སྒྲོམ་བྱོན།

རྗེ་བླ་མས་མཚོ་ནང་ནས་གསེར་སྒྲོམ་ཞིག་བཞེས་པ་ཧེ་རུ་ཀ་ཞལ་སྦྱོར་གྱི་རྣམ་པར་བཞུགས་པ་ཞིག་བྱོན། དེ་སྐབས་ཡོད་པའི་གྲྭ་འཁོར་གཞན་རྣམས་ཀྱིས་བྱེ་མའི་ནང་ནས་གསེར་ཕྲན་ཚེགས་རྙེད། །དེ་རྗེས་ཞིག་གསེར་རྣམས་གར་སོང་མེད་འདུག །གདན་ས་བཀྲ་ཤིས་ལྷ་རྩེའི་རྩེ་ལྷ་ཁང་ལོགས་རིས་ལ་གཏེར་བྱོན་གསེར་ཕུལ་བ་ཕྱིས་ཉམས་གསོས་སྐབས་གསེར་ལན་གྲངས་དུ་མར་ཕུལ་ཀྱང་ཁ་དོག་འགྲན་དུ་མ་མཆིས་གསུངས། ཐུགས་སྒྲུབ་རྡོ་རྗེ་དྲག་རྩལ་དང༌། རྩ་གསུམ་སྒྱུ་འཕྲུལ་དྲྭ་བའི་ཆོས་སྡེ་ངོ་མཚར་ཅན་ཤོག་སེར་ལྡེབ་བརྒྱད་ཙམ་བྱོན་པ་ལས། རྡོ་རྗེ་དྲག་རྩལ་ལས་བྱང་དབང་བཅས་མཆོག་གླིང་ཆོས་སྐོར་དུ་བཞུགས་ཀྱང་གཏེར་ཁ་འདི་ཡིན་མིན་སོམས་ཉིའི་གནས་སུ་གྱུར། ལམ་རིམ་ཡེ་ཤེས་སྙིང་པོ་གཏན་ལ་ཕབ་ནས་ལྗགས་བཤད་ཚར་ཁ་ཤེས་གནང་བའི་ཞལ་རྒྱུན་གཙོ་བོར་གྱུར་པའི་འགྲེལ་ཆེན་ཡེ་ཤེས་སྣང་བ་རབ་ཏུ་རྒྱས་པ་ལེགས་བཤད། ས་བཅད་མི་ཕམ་རིན་པོ་ཆེའི་མཛད་པ་རྣམས་གཏེར་སུས་ཀྱང་འགྲན་མི་བཟོད་པ་རྡོ་རྗེ་གསང་བའི་ཚིག་ངོ་མཚར་རྨད་དུ་བྱུང་བ་སྔ་འགྱུར་ནང་རྒྱུད་ཡོ་ག་གསུམ་གྱི་རྒྱུད་དོན་ཐམས་ཅད་ཚང་ཞིང་ཉམས་མྱོང་དམར་ཁྲིད་དུ་གདམས་པ་ཕྱོགས་རེར་ཞེན་པའི་བླུན་རྨོངས་མ་ཡིན་པས་ཐོས་བསམ་བྱས་ན་མདོ་སྒྱུ་སེམས་གསུམ་གྱི་ཉིང་ཁུ་གཅིག་པུར་གྱུར་པས་རིན་ཆེན་གཏེར་མཛོད་ཆེན་པོའི་རྒྱབ་ཆོས་སུ་བཞུགས་པ་རྩ་རྒྱུད་གསང་བ་སྙིང་པོ་ལྟ་བུ་ཡིན་ནོ། །འདི་ལ་བསྡུས་འགྲེལ་ཚ་བ་རིན་ཆེན་རྣམ་རྒྱལ་གྱིས་མཛད་པ་དང༌། མཁས་དབང་འཇམ་གྲགས་རིན་པོ་ཆེའི་ཞལ་རྒྱུན་ཟིན་བྲིས་ཀྱང་ཡོད་དོ། །རྩ་གསུམ་སྒྱུ་འཕྲུལ་དྲྭ་བ་ཞེས་ཏནྡྲ་སྡེ་ཆེན་པོ་བཅོ་བརྒྱད་ཀྱི་དགོངས་བཅུད་བཞུགས་པའི་ཤོག་སེར་གྲུ་བཞི་བཏགས་གྲོལ་གྱི་རྣམ་པ་ལྟ་བུ་ཤོག་ལྡེབ་མང་དུ་བཞུགས་པ་ཐུགས་སྲས་མཚུངས་མེད་རིག་འཛིན་འགྱུར་མེད་ཚེ་དབང་རྒྱ་མཚོ་སོགས་ལས་སྐལ་ལྡན་པ་ཁ་ཤས་ཀྱིས་མཇལ་བར་གསུངས་ཤིང༌།

དེ་ལས་ནོར་རྒྱུན་མ་གཙོ་འཁོར་དགུའི་ལས་བྱང་དབང་ཆོག་བཅས་ཕབས་ཏེ་གཏེར་ཆེན་མཆོག་གླིང་གི་སྲས་མོ་དཀོན་མཆོག་དཔལ་སྒྲོན་ལ་སྨིན་གྲོལ་བསྩལ་བའི་རྒྱུན་ད་ལྟ་བཞུགས་ཤིང༌། དེ་ལ་ལས་བྱང་དང་དབང་ཆོག་རྒྱལ་དབང་ཀརྨ་པ་བཅོ་ལྔ་པའི་ཆོག་བསྒྲིགས་དང༌། རྒྱུན་ཁྱེར་ཀུན་གཟིགས་བླ་མའི་གསུང་ཙམ་ལས་གཞན་ཐུན་མོང་གི་གདུལ་བྱའི་སྐལ་བར་མ་བྱུང་ངོ༌། དགུང་གྲངས་ཞེ་གཉིས་པ་ཆུ་ཁྱི་ཧོར་ཟླ་གཉིས་པའི་ཚེས་ཉེར་བདུན་ནུབ་མོ་གཉན་ཆེན་ཐང་ལྷ་དངོས་སུ་འོང་ནས་སྒྲོམ་བུ་ཞིག་ཕྱག་ཏུ་ཕུལ་ནས། ཁྱེད་རང་སྙིང་དྲུང་གི་ཕུག་པར་འོང་ན་སྒྲོམ་བུ་འདི་གཏད་དགོས་པ་ཡིན་ཀྱང་དུས་ཐོག་ལ་མ་བྱུང༌། ད་ནི་དུས་ཡོལ་ཟིན་པས་ཅི་བྱ་མེད་ཀྱང་ཁྱེད་རང་ལ་ཐེངས་པ་ཡིན། དབུས་གཙང་དུའང་དུས་བདེ་མོ་འོང་དཀའ་བས་ངེད་རྒྱ་ནག་རི་བོ་རྩེ་ལྔར་བི་མ་མི་ཏྲའི་མདུན་འགྲོ་བ་ཡིན་ཟེར་བས། རྗེ་ཉིད་ནས་དེ་ལྟར་ཡིན་དུས་ཕྱོགས་གང་དུའང་དུས་བདེ་འཇག་དཀའ་བ་འདི་ལ་ཅིས་ཕན། སྒྲུབ་དགོས་རྒྱུ་ཅི་ཡིན་བི་མ་མི་ཏྲ་ལ་ཞུས་ཤོག་གསུངས་པར། དུས་ཁུག་བཅུ་ཡོད་པའི་བརྒྱད་པ་ལ་སླེབས་པ་ཡིན། རེ་ཞིག་བི་མས་ཀྱང་ཅི་གསུང་ཡོད་དཀའ། ཐུགས་རྗེ་ཆེན་པོ་བསྒོམ། མ་ཎི་བཟླས། དམ་སྐོང་དོང་སྤྲུགས་ཅི་མང་བྱས་ན་ཁོལ་བུ་རེ་རེ་བདེ་བ་སྲིད་ཐམས་ཅད་བསམ་པ་བཟང་པོ་གལ་ཆེ་སྟེ་ཟེར་བའི་མུར་ཡལ་སོང༌། སྒྲོམ་དེ་རྗེས་ནས་ཞལ་འབྱེད་པའི་ནང་ཀླུ་འཇིམ་ལས་གྲུབ་པའི་གུ་རུའི་སྐུ་ཚབ་མཆིད་གང་ཐོད་ཕྲེང་སྡེ་ལྔ་ཡབ་ཡུམ་གྱི་བྱང་སེམས་ཀྱྀ་འདམ་པས་གཡོག་པ། གུ་རུའི་རིན་པོ་ཆེའི་ཚེམས་ལས་སྤྲུལ་པའི་རིང་བསྲེལ་ཆུ་ཤེལ་མདོག་ཅན་གྲངས་མང༌། བླ་མ་སྐུ་བཞིའི་སྒྲུབ་ཐབས་རྣམས་བྱོན་པའི་ཚེམས་ཀྱི་རིང་བསྲེལ་དད་ལྡན་སུ་བྱུང་ལ་གནང་བ་སྟོང་ཕྲག་མང་པོར་སོང་ཡང་འཛད་དུ་མེད་ལ། སྐུ་གཤེགས་པའི་སྔ་ལོ་ཙམ་ནས་གཏེར་སྲུང་གིས་ཕར་ཁྱེར་བ་རེད་གསུངས་མི་བཞུགས་པ་ཡིན་འདུག་ཀྱང༌།

ཕྱིས་འཇམ་མགོན་བླ་མ་ཆོས་ཀྱི་བློ་གྲོས་རིན་པོ་ཆེས་རྡོ་ཡི་ཐོད་པ་ཆུང་ངུ་ཤིང་གི་ཤུབ་ཡོད་པ་ཞིག་གི་ནང་ས་རྡོའི་ཕྱེ་མ་ལྟ་བུ་ཞིག་ལས་རིང་བསྲེལ་དཀར་པོ་ཆུང་ངུ་དད་ལྡན་སུ་ཞུས་ལ་གནང་ཀྱང་ཟད་མེད་འཕེལ་བ་ཞིག་འདུག་པ། ཁ་བྱང་ལ་གུ་རུའི་ཚེམས་ལས་སྤྲུལ་པའི་རིང་བསྲེལ་ཆུ་ཤེལ་མདོག་ཅན་ཞེས་གནང་སྐབས་ཞིག་གུས་ལ་ཞལ་རྩེད་ཀྱི་ཚུལ་དུ་འདི་ཕྲན་གྱི་ཡང་གཏེར་རེད་ཅེས་གསུངས་པ་དང༌། བླ་མ་སྐུ་བཞིའི་ཆོས་སྐོར་ནི་ཚེས་བཅུ་སྐུའི་རྣམ་འགྱུར་རྣམས་གཞིར་བྱས་པའི་སྒྲུབ་ཐབས་རྒྱས་འབྲིང་བསྡུས་གསུམ་དུ་བཞུགས་པའི་རྒྱས་པ་དེ་ཡིན་ཀྱང༌། དབུ་ནས་ལོ་རྒྱུས་ཕྱེད་ཙམ་ལས་གཞན་གཏན་ལ་འབེབས་པར་མ་གནང་ཞིང་ཡང་གཏེར་དུ་རྒྱས་བཏབ་པར་མངོན། རྗེ་བླ་མ་དྷརྨ་མ་ཏིའི་ལོ་རྒྱུས་དེ་གུས་ལ་མཇལ་ཁ་གནང་དགོས་གསུངས་ནས་ཚོལ་བར་མཛད་ཀྱང་ཕྱག་བྲིས་ནང་རྙེད་མ་སོང་བས་མཇལ་མ་ཐུབ། བསྡུས་པ་འཇམ་མགོན་ཆོས་ཀྱི་རྒྱལ་པོ་འཆི་མེད་བསྟན་གཉིས་གླིང་པའི་ཟབ་གཏེར་གསང་ཐིག་བླ་སྒྲུབ་ཡིན་པར་གསུངས། དགུང་གྲངས་ཞེ་བདུན་པར་མེ་ཡོས་སྨིན་དྲུག་ཟླ་བའི་ཡར་ཚེས་ནང་ཨ་ལོ་དཔལ་འབྱོར་སྒང་དུ་ཕེབས། འཇམ་མགོན་རིན་པོ་ཆེ་ཡང་རྗེ་བླ་མའི་བཀའ་བཞིན་ལྷན་རྒྱས་སུ་ཕེབས། ཚེས་བཅུའི་ནུབ་མོར་སྟོད་འབྲས་མོ་ལྗོངས་ནས། བར་པདྨ་བཀོད་སྨད་གཡུ་ལུང་གངས་ར་ཡན་གྱི་གནས་ཆེ་ཆུང་སྟོང་ཕྲག་ལྷག་པའི་བཀོད་པ་དང་གཏེར་ཁ་སོགས་སྒྲིབ་མེད་དུ་གཟིགས་པའི་གསལ་སྣང་ཤར། ཚེས་བཅུ་གཅིག་ཉིན་རྒྱབ་རི་ཞི་ཁྲོ་ཤེལ་ཕུག་ལ་ཚོགས་སྐོང་མཛད། གྲོལ་ཏིག་སྐོར་གསུམ་དང་གནས་ཡིག་ཁ་ཤས་བཞེས། འཇའ་འོད་དང་མེ་ཏོག་གི་ཆར་བྱུང༌། གནས་ཡིག་ཁ་ཤས་གཏན་ལ་ཕབ་པར་གསུངས་ཀྱང་ད་ལྟ་དེ་རིགས་ཐུན་མོང་གི་སྤྱོད་ཡུལ་དུ་མ་བཞུགས། དེ་སྐབས་མཆོག་གྱུར་གླིང་པ་བོད་དུ་བྱོན་པ་དང༌། མོན་ཡུལ་དཀར་མོ་བྲག་གི་ཁ་བྱང་ཡང་བྱང་སྙིང་བྱང་གནད་བྱང་བཅས་གཅིག་ཏུ་བསྡོམས་པ་མར་མེའི་འོད་ལ་བྲིས་ཏེ་བོད་དུ་བསྐུར་རྩིས་མཛད་ཀྱང་རྗེས་སོར་མཚོ་རྒྱལ་གྱི་ལུང་བསྟན་དེ་བྱུང་ཕྱིན་ཆད་ཕྱོགས་འཕྲོས་ཙམ་ཡང་མི་གནང་ཞིང་ཡི་གེ་དེའང་བསྐུར་མཛད་མ་སོང་བས་དེ་ཕྱོགས་ཀྱི་རྟེན་འབྲེལ་ཐམས་ཅད་བོད་སྤྱིའི་བསོད་ནམས་ཀྱི་སྐལ་བར་མ་ཆུན་པར་དགོངས་པར་སྣང་ངོ༌།

ཡང་མེ་ཡོས་ལོར་རྗེ་ཉིད་དང་མཆོག་གླིང་ལྷན་རྒྱས་ཕེབས་བཞུད་མཛད་སྐབས་ཡབ་གཞིས་རི་བོ་ཁྱུང་ལྡིང་ངམ་ཁྱུང་ཚང་བྲག་ནས་རྡོ་སྒྲོམ་རིམ་པ་གསུམ་པ་ཞིག་སྤྱན་དྲངས་པ་ལ་རྩ་གསུམ་བཀའ་འདུས་ཀྱི་ཆ་ལག་རྗེ་འབངས་ཉེར་ལྔ་སོ་སོའི་སྒྲུབ་ཐབས་དམ་རྫས་བཅས་བཞུགས་པ་ཡིན་འདུག་ཀྱང་དམ་རྫས་ཕྱོགས་བསྡུས་ཙམ་ལས་སྤེལ་བར་མ་མཛད། དེ་རྗེས་དབྱར་ཐོག་གཅིག་ལ་གཏེར་སྟོན་ཀུན་གྲོལ་གསང་བ་རྩལ་ཕྱག་མཇལ་དུ་བཅར་བ་ན། ད་རེས་གཏེར་ལྷུང་ཕྱོགས་སུ་སོང༌། ཕ་ཝཾ་གསེར་གདུགས་ཅན་ལ་སངས་རྒྱས་རབས་བདུན་གྱི་རིང་བསྲེལ་ཡོད་པ་དང༌། པདྨ་ཤེལ་རིར་གཏེར་ཁ་ཞིག་ཡོད་པ་རྗེ་ཉིད་སྔར་ཕེབས་སྐབས་གྲ་འགྲིགས་པོ་མ་བྱུང་བས་ད་ཕན་ངོས་ཀྱི་ཕེབས་པ་མི་འོང་བར་འདུག་པས་དེ་རིགས་ཐོན་རྒྱུ་ཡོད་ན་གལ་ཆེ་བ་ཡོད་ཚུལ་བཀས་གནང་བ་ལྟར། གཏེར་སྟོན་ཀྱང་བྱོན་ནས་ཚོགས་སྐོང་གསེར་སྐྱེམས་གསོལ་འདེབས་མཛད་ཀྱང་རིང་བསྲེལ་མ་བྱུང༌། ཟླ་གམ་དབང་ཕུག་ཏུ་ཞག་གསུམ་སྒྲུབ་པ་ཚོགས་སྐོང་གྲུབ་པའི་སྔ་དྲོ་གནས་ཀྱི་དབུ་རྩེར་ལྷ་སྲིན་དམ་བསྒྲགས་མཛད། འཇའ་སྤྲིན་འཁྲིགས་པའི་ནང་ནས་པདྨ་ཤེལ་རི་ནས་བྱ་རྒོད་གཅིག་འཕུར་ཏེ་འོག་གི་བྲག་རྩེར་བབ་ནས་གཏེར་སྒྲོམ་ཞིག་བཞག་སོང་བ་སིནྡྷུ་རའི་འཇིམ་རློན་པས་བསྟུམ་པ་ཞིག་འདུག་པ་དེ་ག་ལྟར་ཁུར་ནས་རྗེ་བླ་མར་ཕུལ་བས་ནང་གི་སྒྲོམ་ཞལ་ཕྱེས་པས། རྩ་གསུམ་སྤྱི་འདུས་ཀྱི་ཆོས་སྐོར། གནས་ཆེན་རྣམས་ཀྱི་མདོ་བྱང་གི་ཤོག་སེར་རྣམས་བཞུགས་པར་སྣང་བ་ལས་སྤྱི་འདུས་ཀྱི་ལས་བྱང༌། ཚེ་སྒྲུབ། དབང་ཙམ་ཞིག་གཏན་ལ་འབེབས་པར་མཛད། ཁྲིད་ཀྱི་རྩ་ཐོ་ཞིག་སྣང་བ་རྒྱ་གར་དུ་འཕྲུལ་སྤར་གྱི་གཏེར་མཛོད་དུ་བཞུགས་སུ་གསོལ། ཤོག་སེར་ཡང་གཏེར་དུ་བསྡམས་པར་མངོན་ནོ། ཐང་ཡིག་ལས། རྩིས་ཀྱི་ལྷ་ཁང་སྦས་པའི་གཏེར་ཁ་འདི༔ མི་བཞག་འདོན་པའི་རྟགས་དེ་བསྟན་ནས་བྱུང་༔ གཏེར་སྟོན་མདོ་སྔགས་གླིང་པ་ཞེས་བྱ་འབྱུང་༔ ཞེས་ལུང་བསྟན་པ་ལྟར་རྗེ་ཉིད་ཀྱི་ཟབ་གཏེར་གྱི་གཙོ་བོ་གཙང་གཡས་རུ་རྩིས་ཀྱི་ལྷ་ཁང་འཇིག་པར་ཉེ་བ་ན་གཏེར་གནས་འཕོས་ཏེ་དེ་སྐོར་གྱི་བྲག་ཞིག་ཏུ་བཞུགས་པར་གསལ་བར་གཟིགས་པ་དང༌།

དེའི་རྟེན་གྲལ་ཛྷི་ཀྵིཾ་ལས་གྲུབ་པའི་དམ་ཚིག་རྡོ་རྗེ་ཁྱད་པར་ཅན་གཏེར་སྲུང་གིས་ཕྱག་ཏུ་ཕུལ་བ་དམ་ཚིག་རྡོ་རྗེ་དང༌། ཟབ་ལུང་མཚོ་རྒྱལ་སྐུ་ཚབ་རྣམས་གཏེར་སྲུང་གིས་རྩོལ་མེད་ཕྱག་ཏུ་ཕུལ་བས་ས་གཏེར་དངོས་ཀྱང་རྙེད་རྒྱུ་ཡིན་ནམ་ཞེས་འཇམ་མགོན་བླ་མར་བཀའ་སྩལ་ཀྱང་སྣང་ངོ༌། །ཕྱིས་འཇམ་དབྱངས་ཆོས་ཀྱི་བློ་གྲོས་རིན་པོ་ཆེས་ཞེ་ཆེན་ཡང་དབེན་བདེ་མཆོག་བཀྲ་ཤིས་དགེ་འཕེལ་དུ་རྒྱལ་ཚབ་རིན་པོ་ཆེ་ལ་རྟེན་མཇལ་གནང་བ་བདག་གིས་ཀྱང་མཇལ་བའི་སྐལ་བཟང་ཐོབ་པ་དང༌། དེའི་ཆ་ལག་ཏུ་གྱུར་པ་གཏེར་སྟོན་ལས་རབ་གླིང་པས་ཀཿཐོག་ནས་སྤྲོས་བྲལ་བདེ་ཆེན་སྒོས་སྒྲུབ་ཀྱི་ཤོག་སེར་བཞེས། འཇམ་མགོན་ཆོས་ཀྱི་རྒྱལ་པོ་བསྟན་གཉིས་གླིང་པའི་ཟབ་གཏེར་གཙང་རོང་བཀྲ་ཤིས་ལྷ་རྩེའི་ཉེ་སྲས་བརྒྱད་ཀྱི་སྒྲུབ་སྐོར། རྫོང་ཤོད་བདེ་གཤེགས་འདུས་པའི་ཕོ་བྲང་གི་རིག་འཛིན་བརྒྱད་ཀྱི་སྒོས་སྒྲུབ་ཡོད་པ་རྣམས་ཕྱག་ཏུ་སོན་ཀྱང་དམ་རྫས་ཙམ་ལས་གཏན་ལ་འབེབས་པར་མ་བྱུང་བར་སྣང་ངོ༌། གཞན་ཡང་བོད་དུ་ལན་རྗེས་མར་ཕེབས་སྐབས་ཉིད་དང་ཉེ་གནས་ཚུལ་ཁྲིམས་རྒྱ་མཚོ་གཉིས་ཁོ་ནར་ཞབས་རྐྱང་གིས་དབུས་གཙང་གི་དགོན་པ་དང་གནས་རྟེན་རྣམས་ལ་ཕེབས་པའི་ཚེ། ཤང་ཟམ་བུ་ལུང་དུ་ཕེབས་སྐབས་སྤང་ལྗོངས་ཡིད་འོང་ཞིག་ཏུ་གསོལ་ཚིགས་མཛད་པས། བྲག་དེར་རྗེ་བཙུན་སྒྲོལ་མའི་སྒྲུབ་སྐོར་རྒྱས་འབྲིང་བསྡུས་གསུམ་ལས་རྒྱས་པ་ཉིད་ཀྱི་གཏེར་སྐལ་དེ་ཡོད་པར་ཤིན་ཏུ་གསལ་ཡང་ཞག་བཞུགས་དོན་གཉེར་མཛད་རྒྱུ་མ་བྱུང་བས་ཤོག་སེར་ཕྱག་ཏུ་མ་སོན་ཀྱང་དོན་གང་ཡོད་ཐུགས་ལ་བཀྲ་ལམ་མེར་གསལ་བ་ལ། སྒྲོལ་མའི་སྙིང་ཐིག་རྡོ་རྗེའི་ཚིག་རྐང་ཞེས་རྩ་བ་ལྡེབ་གསུམ་བཞི་ཙམ་ཕྱག་བྲིས་གནང་བའི་སྐབས་དེར། ཇོ་ཇོ་ཞིག་གིས་སྒྲོལ་མའི་སྐུ་རྙིང་ཞིག་ཕྱག་ཏུ་ཕུལ་ནས་འདི་ལ་རིན་རྩ་གསེར་ཞོ་བདུན་གནང་དགོས་ཞུས་པ་ལྟར་གསེར་ཞོ་བདུན་ཁོ་ན་སྐུ་ཆས་གློ་འདོགས་སུ་ཡོད་པ་བྱིན་གསུངས།

ཚུལ་དེ་ཉེ་གནས་པས་ནི་གཏན་ནས་མཐོང་མི་འདུག་པས་གཏེར་སྲུང་གིས་དངོས་སུ་ཕུལ་བ་དང༌། གསེར་དེའང་གཏེར་ཚབ་ཏུ་དགོས་པ་ཡིན་འདུག །སྐུ་བརྙན་འཕགས་པ་ཀླུ་སྒྲུབ་ཀྱི་ཐུགས་དམ་རྟེན་ཡེ་ཤེས་པ་དངོས་དང་རྣམ་དབྱེར་མེད་པ་ཡིན་གསུངས་ནས་ཤིན་ཏུ་ཐུགས་རྩིས་ཆེན་པོ་མཛད་ནས་མདོ་ཁམས་ས་ཡི་བཅུད་དུ་སྤྱན་དྲངས། ཕྱིས་གཏེར་ཆེན་མཆོག་གྱུར་གླིང་པ་ལ་ལེགས་སོ་ཞེས་པའི་གསུང་ལན་གསུམ་དུ་བྱོན་པས་སྒྲོལ་མའི་སྒྲུབ་སྐོར་གྱི་སྙིང་པོ་ཟབ་ཏིག་ཕྱི་ནང་གསང་སྒྲུབ་ཐུགས་གཏེར་དུ་བརྡོལ་བ་ལུང་དོན་བཞིན་ཐོག་མར་ཀུན་གཟིགས་བླ་མ་རིན་པོ་ཆེར་ཆིག་བརྒྱུད་ཕུལ། སླད་ནས་སྒྲོལ་མའི་ཟབ་ཏིག་སྨིན་གྲོལ་དང་ལྷན་ཅིག་འཇམ་མགོན་ཆོས་རྗེ་པདྨ་གར་དབང་ལ་བསྩལ་བ་ཡང་ཁྲོད་ཀུན་བཟང་བདེ་ཆེན་འོད་གསལ་གླིང་གི་རྟེན་གཙོར་སྒྲོལ་མ་ལྷ་ཁང་དུ་བཞུགས་པའི་རྟེན་འབྲེལ་གྱིས་སྙིགས་དུས་ཀྱི་གཡོ་འཁྲུགས་ཐམས་ཅད་ཕྱིར་བསྲིང་བར་མཛད་དེ་ད་ལྟའང་མ་ཉམས་པ་གདན་ས་དེར་གདུལ་བྱའི་བསོད་ནམས་ཀྱི་སྐལ་བར་བཞུགས་བཞིན་པ་དང༌། རྗེ་བླ་མ་རིན་པོ་ཆེའི་དགོངས་གཏེར་བསྟན་བཅོས་ཀྱི་ཚུལ་དུ་མཛད་པའི་རྒྱུད་སྡེ་བཞི་འབྲེལ་སྒྲོལ་མའི་རྒྱུན་ཁྱེར་གྱི་དབང་དང་བཅས་བཞུགས་པའི་རྒྱུན་མ་ཉམས་ཀྱང་ཀུན་གཟིགས་འཇམ་དབྱངས་བླ་མ་དྷརྨ་མ་ཏིའི་དབང་ཆོག་ཁྲིགས་སུ་བཞུགས་པའི་དཔེ་མ་རྙེད་པས་དབང་རྒྱུན་ལ་ཕན་དུ་རེ་བས་ཕྲིན་ལས་ཅུང་ཟད་སྤྲོས་ཤིང་དབང་ཆོག་བསྒྲིགས་བཅས་ཞབས་ཏོག་ཡིན་རློམས་གྱིས་བྲིས་ནས་གཏེར་མཛོད་དུ་བཞུགས་སུ་གསོལ་བའང་ཟབ་ལུང་གཏེར་བྱོན་གྱི་དགོངས་པ་ཡིན་ནམ་སྙམ། རྗེ་བླ་མ་རིན་པོ་ཆེ་ཆོས་ཀྱི་བློ་གྲོས་ཀྱི་གསུང་རྙེད་ན་གཞུག་དགོས་པ་ཡོད། ཁྱེར་བདེའི་ལག་ལེན་སྙིང་པོ་ཕྲིན་ལས་འགྲོ་འདུལ་སྤྲུལ་པའི་གནས་མཆོག་རི་བོ་དབང་ཞུའི་བྲག་ནས་གཏེར་ཆེན་མཆོག་གླིང་གི་ཐུགས་སྒྲུབ་བར་ཆད་ཀུན་སེལ་གྱི་སྒྲོལ་མ་འཇིགས་པ་ཀུན་སྐྱོབས་ཡིན་པར་གསུངས།

བསྡུས་པ་ཡང་ཟབ་ཀྱི་ཉམས་ལེན་ཟབ་ཏིག་མཆོག་གླིང་གི་དགོངས་གཏེར་དུ་བྱོན་པ་དང༌། གཙང་གི་ཇོ་མོ་ཁ་རག་ཏུ་ཕེབས་ལམ་དུ་ཕུར་པ་ཁྱད་པར་ཅན་ཞིག་ཕྱག་ཏུ་སྟོན་པའང་གཏེར་སྲུང་གིས་དངོས་སུ་ཕུལ་བ་རྗེ་དབོན་སྐལ་བཟང་རྡོ་རྗེ་དེ་ཉིད་གཤེགས་ཁར་འཇམ་དབྱངས་ཆོས་ཀྱི་བློ་གྲོས་རིན་པོ་ཆེར་རྟེན་སྐལ་དུ་ཕུལ་བ་མཇལ་བའི་སྐལ་བཟང་ཐོབ་པ་དང༌། མེ་ཡོས་ལོར་ཁང་དམར་མདོར་ཕེབས་སྐབས། འཇམ་མགོན་གུ་ཎས་འདི་སྐོར་རྡོར་སེམས་གཏེར་ཁ་བཞུགས་ངེས་པ་བདུད་འདུལ་རྡོ་རྗེའི་གཏེར་ལུང་ལས་གསལ་བས་སྣེ་གཅིག་བཞེས་ནས་གནང་ཐུབ་པར་གསོལ་བ་བཏབ་པས། པདྨ་ཤེལ་རི་བཻ་རོའི་གསང་ཕུག་ཏུ་མཆོག་གླིང་དང་འཇམ་མགོན་སོགས་ཁ་ཤས་ལྷན་ཅིག་ཕེབས་ནས་ཚོགས་འཁོར་གནང་བའི་མཐར་ཕུག་དེ་ག་ནས་བཻ་རོའི་ཐུགས་དམ་རྟེན་གྱི་རྡོར་སེམས་ལི་སྐུ་ཁྱད་པར་ཅན་ཞིག་བཞེས་ནས་ཕྱིས་འཇམ་མགོན་བླ་མར་བསྩལ་བ་དང༌། རྫོང་ཤོད་ཀྱི་སྐུའི་གནས་ནས་པདྨ་རྒྱལ་པོའི་སྐུ་རྒྱན་དཔག་བསམ་ཤིང་གི་འབྲས་བུ་ཡིན་འདུག་གསུངས་པ་འཛུབ་མགོ་ཙམ་ཤིན་ཏུ་ངོ་མཚར་ཅན་བཞེས་པ་དང༌། གནས་དེའི་དཔལ་དེའུའི་མགོན་པོ་ཕྱག་བཞི་པའི་གསང་ཕུག་ནས་ཚ་སྒང་ལོ་ཙཱ་བ་རིན་ཆེན་རྣམ་རྒྱལ་ཞབས་འབྲིང་དུ་ཁྲིད་དེ་མངའ་བདག་ཉང་རིན་པོ་ཆེའི་ཡང་གཏེར་དུ་སྦས་པའི་གནམ་ལྕགས་ཀྱི་རྡོ་རྗེ་ཁྱད་པར་ཅན་ཞིག་བཞེས་པ་ཕྱིས་རྫོགས་ཆེན་དགོན་དུ་ནང་རྟེན་བསྩལ། མགོན་པོ་དེའི་ཆོས་སྐོར་ཀྱང་རྒྱ་ཆེར་ཡོད་པ་གཏན་ལ་ཕབ་མ་མཛད། ཁྲོ་ཟིལ་ཕྲོམ་གྱི་མདུན་ངོས་ཆུ་མིག་གཅིག་ནས་མཁའ་འགྲོ་ལས་ཀྱི་དབང་མོའི་རང་བྱུང་གསང་བའི་བདུད་རྩི་དང༌། ཟླ་གམ་དབང་ཕུག་ནས་ཛམྦྷ་ལའི་སྐུ་རྙིང༌། དེའི་ཕྱོགས་སྒྲོལ་མ་བྲག་ནས་འཕགས་མའི་སྙིང་ཐིག་གི་སྒྲུབ་རྟེན་རིལ་བུ། སིང་ངུ་གཡུ་མཚོ་ནས་མོན་མོ་བཀྲ་ཤིས་ཁྱེའུ་འདྲེན་གྱི་དར་ཤམ། བྱང་ཆུབ་ཤིང་གི་ལོ་མས་མཚོན་ཁམས་དབུས་གཙང་གསུམ་ནས་རྟེན་དང་དམ་རྫས།

མང་པོ་ཞིག་བཞེས་པར་སྣང་ཡང་དེ་དག་རྣམ་ཐར་ཆེན་མོར་གསལ་བ་དང༌། གཏེར་ཆེན་ལས་རབ་གླིང་པ་རྗེའི་མདུན་དུ་བཞུགས་པའི་སྐབས་ཤིག་སྲོད་ལ་ངོ་མི་ཤེས་པའི་གྲྭ་གཟུགས་ཞིག་འོང་ནས་སྤྲུལ་སྐུ་རིན་པོ་ཆེས་ཁྱེད་སྐུ་མདུན་དུ་ད་ལྟ་ཤོག་གསུང་ཟེར། རྒྱལ་པོས་ཆོ་འཕྲུལ་ཡིན་སྙམ་དགོངས་པས་གཟིར་ཀྱང་གསལ་སྣང་ཇེ་གསལ་དུ་སོང༌། ཁྱོད་སུ་ཡིན་གསུངས་པས་རིན་པོ་ཆེའི་ཞབས་འབྲིང་ཞིག་ཡིན་ཟེར། གང་དུ་སྡོད་གི་ཡོད་གསུངས་པས་གཟིམ་ཆུང་གི་ནང་དེར་སྡོད་གི་ཡོད་ཟེར་བས་དེའི་ཕྱི་བཞིན་སོང་བས། རྗེའི་མདུན་དུ་ཕེབས་པ་དང་གྲྭ་པ་དེའི་ཕྱི་བཞིན་སོང་ལ་གཏེར་ཞིག་ཡོད་པས་ལོངས་ཤོག་གསུངས། གཟིམ་ཆུང་སྒོ་དེར་ཞབས་འབྲིང་ཚེ་རིང་བཀྲ་ཤིས་ཀྱིས་ཕྲུག་གི་གོས་ཞིག་བཀོན་པ་མནབ་ནས་གྲྭ་པ་དེའི་ཕྱི་བཞིན་ཕེབས་པས་རྒྱབ་ལོག་ཏུ་ས་སྲོས་ཆར་བབས་འདུག་ཀྱང་འོད་ཀྱི་ལེ་ཞིག་འདུག་པ་དེ་ལ་བརྟེན་ནས་ཕྱོགས་དེ་རུར་ཕེབས་པས་གྲྭ་པ་དེའི་གཟུགས་མི་སྣང་བར་གྱུར་པའི་ཁོའི་ལུས་ལ་མིག་གིས་ཁྲ་ཆེམ་མེར་འདུག་པ་བཀའ་སྲུང་ཁྱབ་འཇུག་ཆེན་པོར་ངེས་པ་རྙེད། ངོ་མི་འཚལ་བའི་ལུང་པ་ཞིག་ཏུ་སླེབས་པ་ན། ག་ཏེ་ག་ཏེ་ཞེས་པའི་སྒྲ་ཞིག་ཐོས་པའི་གཤེགས་དགོས་པའི་བརྡར་གོ་སྟེ་ཆུ་ཕ་རིར་ཕེབས་པས། ཕོ་བྲང་ཆེན་པོ་ཞིག་གི་ནང་ཕྱིན་པ་སྔར་གྱི་གྲྭ་པ་དེས་གཏེར་སྒྲོམ་ཞིག་གཏད་པ་དེ་ནུབ་དེར་བསྡད་པས་ནམས་ལངས་པ་དང་བྲག་རི་ཞིག་གི་སྐེད་པར་ཕྱིན་འདུག་པ་ཡར་འོང་སྟེ་གཏེར་སྒྲོམ་དེ་རྗེ་བླ་མར་ཕུལ་བས་དབུ་སྔས་ལྕོག་སྒྲོམ་ཞིག་ཏུ་བཞག་སོང་བ་གཏེར་ཁ་གང་ཡིན་བཀའ་གར་ཡང་མ་གནང་ཞེས་གཏེར་སྟོན་ཉིད་ཀྱིས་འཇམ་པའི་དབྱངས་ཆོས་ཀྱི་བློ་གྲོས་རིན་པོ་ཆེར་ཞལ་འཕྲོས་གནང་བ་ལས་གུས་པས་ཐོས་པས་མཚོན་པ་ཙམ་སྟེ་སྤྱིར་ཐང་ཡིག་ལས། ང་ཡིས་ས་སྟེང་གཏེར་གྱིས་བཀང་ནས་ཡོད༔ དངོས་གྲུབ་འདོད་ན་གཏེར་གནས་ཀུན་ནས་ལོངས༔ ཞེས་གསུངས་པ་ལྟར་སྦྱོར་ལམ་ཡན་ཆད་ལ་གནས་པའི་གང་ཟག་སྐལ་པ་ཅན་ལ་གཏེར་གྱི་དངོས་གྲུབ་ས་ཕྱོགས་གང་ནས་ཀྱང་རྩོལ་མེད་དུ་འབྱུང་བ་ཡིན་འདུག་གོ།

།སྙིང་ཐིག་སྐོར་བདུན་ཅེས་པ་དགའ་རབ་རྡོ་རྗེའི་སྙིང་ཐིག་སྨན་ཤོད་ཛམ་ནང་བྲག་དཀར་ཡང་རྩེ་ནས་བཞེས་པ་ཡི་དམ་ཞི་ཁྲོའི་དབང་དང་སྒྲུབ་སྐོར་ཙམ་དང༌། བཻ་རོའི་སྙིང་ཐིག་རྫོགས་ཆེན་སྡེ་གསུམ་པདྨ་ཤེལ་ཕུག་ནས་གཏེར་ཆེན་མཆོག་གླིང་དང་ལྷན་རྒྱས་ཀྱིས་སྤྱན་དྲངས་པ་སྔོན་ཆད་བཀའ་རྒྱ་ཤིན་ཏུ་དམ་པས་འཇམ་མགོན་བླ་མ་བློ་གྲོས་མཐའ་ཡས་ཀྱིས་ཀྱང་ཚིག་བརྒྱུད་དངོས་སུ་གསན་མ་གྲུབ་པས་གཏེར་མཛོད་དུ་བཞུགས་མ་གྲུབ་པ། ཕྱིས་གཞུགས་དགོས་པའི་མཚན་ཐོ་དཀར་ཆག་ཏུ་གསལ་བ་ལྟར་སྨིན་གྲོལ་རྒྱུན་མི་ཆད་པའི་དགོངས་པས་གཏེར་མཛོད་དུ་བཞུགས་ན་ལེགས་ཞེས་རྒྱལ་དབང་ཀརྨ་པ་བཅུ་དྲུག་པས་ཡང་ཡང་བཀའ་གནང་བ་དང༌། འཇམ་མགོན་ཆོས་ཀྱི་བློ་གྲོས་རིན་པོ་ཆེས་བརྒྱུད་པ་ལྔ་ཙམ་སོང་བས་བཀའ་རྒྱ་ཅུང་ཟད་ཡང་དུ་བཏང་ན་ཆོག་གསུངས་པ་བཞིན་བཞུགས་སུ་གསོལ་བ་དང༌། སྡེ་གསུམ་ཆ་ལག་རིགས་གསུམ་སྙིང་ཐིག་ཡེ་རྒྱལ་ནམ་མཁའ་མཛོད་ནས་མཆོག་གྱུར་གླིང་པས་སྤྱན་དྲངས་པ་གཏན་ལ་ཕབ་དུས་ལྷན་རྒྱས་མཛད་པ་ཡིན་ཅིང༌། འཇམ་དཔལ་བཤེས་གཉེན་ཀྱྀ་སྙིང་ཐིག་འཇམ་དཔལ་གྱི་སྒྲུབ་ཐབས་ཕྱེད་ཙམ་ཕབ་པ་ལ་བརྟེན་རྗེ་བླ་མ་འཇམ་དབྱངས་ཆོས་ཀྱི་བློ་གྲོས་རིན་པོ་ཆེས་སྒྲུབ་ཐབས་དབང་བཅས་ཐུགས་གཏེར་དུ་ཕབ་པ་ཙམ་ལས། གཞན་ཤྲཱི་སེངྷ། བི་མ་ལ་མི་ཏྲ། གུ་རུ་པདྨ། ཡེ་ཤེས་མཚོ་རྒྱལ་རྣམས་ནི་རྗེ་བླ་མར་བཀའ་བབས་པར་སྣང་མོད་གནས་དུས་རྟེན་འབྲེལ་སོགས་ཀྱིས་ཕྱོགས་མཚོན་ཙམ་ལས་ཇི་བཞིན་གཏན་ལ་འབེབས་པ་མ་བྱུང་ངོ༌། །སྤྱིར་ས་གཏེར་གྱི་གཙོ་བོ་རྗེ་བླ་མ་ཉིད་ལ་རྩ་གསུམ་བཀའ་འདུས། མཆོག་གླིང་དང་ཐུན་མོང་དུ་རྩ་གསུམ་སྒྱུ་འཕྲུལ་དྲྭ་བ། འཇམ་པའི་དབྱངས་འཆི་མེད་བསྟན་གཉིས་གླིང་པར་རྩ་གསུམ་དགོངས་འདུས་ཀྱི་བཀའ་བབས་མངའ་བ་ལས། རྩ་གསུམ་དགོངས་འདུས་སྐོར་ཀུན་གཟིགས་བླ་མས་གཏེར་སྟོན་ཀུན་གྲོལ་གསང་བ་རྩལ་ལ་བཀའ་བསླབ་གནང་བ་ལྟར་ཁོང་ནས་ལྷ་མདོ་འབུར་མོ་བྲག་གི་ཁ་བྱང་བཞེས་ཏེ་འཇམ་མགོན་བླ་མར་ཕུལ།

རྗེ་ཉིད་ལའང་གསལ་སྣང་མང་དུ་བྱུང་བ་ལྟར་དགུང་གྲངས་བརྒྱད་པ་ཤིང་ཁྱི་ལོར་ལྷ་མདོ་འབུར་མོ་བདེ་ཆེན་བཀོད་པ་ནས་རྩ་གསུམ་དགོངས་པ་འདུས་པའི་ཆོས་སྡེ། འཕགས་པ་ཀུན་དགའ་བོའི་སྐུ་ཆོས། སློབ་དཔོན་ཧཱུྃ་ཀཱ་རའི་གསང་གོས་སོགས་སྤྱན་དྲངས། རྩ་གསུམ་དགོངས་འདུས་མཛོད་ཡོངས་སུ་རྫོགས་པའི་ཆོས་སྡེ་ཟབ་ཅིང་རྒྱ་ཆེ་བར་བཞུགས་ཤིང་བརྡ་ཡིག་ཀྱང་དེ་མཚུངས་རིགས་མང་དུ་བཞུགས་པར་འདུག་པས་ཡིད་ཆེས་ཤིང་ཐེ་ཚོམ་གྱི་དྲི་མ་བསལ་བའི་སླད་དུ་རྗེ་བླ་མ་མཁྱེན་བརྩེ་རིན་པོ་ཆེར་གཟིགས་འབུལ་དུ་ཕྱིན་པར། གདན་ཆེས་མཐོ་བར་བཞུགས་སུ་གསོལ། མགུལ་དར་ཕུལ་ཏེ་མངའ་གསོལ་མཛད་ནས། སྔོན་མཆོག་གྱུར་གླིང་པས་ཐུགས་སྒྲུབ་བར་ཆད་ཀུན་སེལ་གྱི་ཤོག་སེར་ཕྱག་ཏུ་བྱུང་བ་ཡང་ཅི་མཛད་མ་བྱུང་བར་ལུས་ཤོར་འདུག་པ་ཁོང་ནས་གཏན་ལ་འབེབས་གྲོགས་བྱས་པས་གོ་ཆོད་པ་བྱུང་སོང་ད་རེས་ཁྱེད་ཀྱི་འདི་འང་ཁོང་ནས་གཏན་ལ་འབེབས་པའི་གྲོགས་དན་བྱེད་གསུངས། དེ་ཉིན་ཟླ་བ་བཅུ་པའི་ཚེས་བཅུར་ཁེལ་བས་ཚོགས་འཁོར་མཛད། དེ་ནས་རིམ་བཞིན་གཟིགས་སྣང་དུ་སྔགས་སྲུང་མས་བརྡའ་འགྲོལ་ལན་གཉིས་དང༌། བཀའ་རྒྱ་སྡོམ་འགྲོལ་གྱི་དུས་སོགས་གསལ་བར་བྱུང་འདུག་ཅིང༌། ཁྱད་པར་ཚེས་ཉེར་དགུའི་ནུབ་འོད་གསལ་གྱི་སྣང་བར་རྒྱ་གར་གྱི་ཡུལ་ཡིན་སྙམ་བྱེད་པའི་རྒྱ་ཡངས་པ་ཞིག་ཏུ་རྩྭ་ཁང་དང་བུད་མེད་དུང་རྒྱན་ཅན་ཁོ་ནས་གང་བའི་གྲོང་ཞིག་ན་ཕེབས་པས། བུད་མེད་རྣམས་ཀྱིས་ཆུ་རྫིང་ནས་ཉ་འགའ་རེ་ཕུལ་བ་མར་དུ་སྣང༌། དེ་འཕྲལ་དཔལ་སྤུངས་རི་ཁྲོད་དུ་ཕེབས། དེར་ཡང་བུད་མེད་ཁོ་ནར་འདུག །ལྷ་ཁང་དུ་ཕེབས་པས་དེར་རྡོ་ཁྲི་བརྟན་ཅིང་ལེགས་པའི་སྟེང་དུ་ཀྲྀཥྞ་སཱ་རའི་པགས་པའི་སྟེང་དུ་འཇམ་མགོན་བླ་མར་བཞུགས། རེ་ཞིག་ནས་གནས་གྱུར་ཏེ་བླ་མ་དར་ཡོལ་ཨག་ཚོམ་ཅུང་ཟད་ཡོད་པ། པད་ཞྭ་དམར་སྨུག་དང་བེར་མནབ་པ་ཞིག་གིས་རྒྱ་སྐད་མང་དུ་གསུངས་ཀྱང་དོན་བརྡའ་མ་འཕྲོད་པས།

བུད་མེད་ཅིག་གིས་ལོ་ཙཱ་བྱས་ནས། ཁོང་རིག་འཛིན་ཧཱུྃ་ཀཱ་ར་ཡིན་ཚུལ་སོགས་ལོ་རྒྱུས་བྱུང་བར་མོས་གུས་ཀྱིས་གསོལ་བ་བཏབ་པས་རྩ་གསུམ་དགོངས་འདུས་རིག་འཛིན་མཆོག་སྒྲུབ་ཀྱི་ཆུ་བོ་བཞིའི་རྩ་དབང་ས་ཆོག་ནས་བཟུང་ཡོངས་རྫོགས་ལུང་དང་ཁྲིད་ལྟ་བུ་མཐར་ཆགས་སུ་གསུངས། དབང་རྫས་དཀྱིལ་འཁོར་བར་སྣང་ལ་ཡོད་འདྲ་བས་དབང་ཚིག་ནམ་བྱུང་དབང་བསྐུར་གྱི་ཕྱག་ལེན་བཅས་རེ་རེ་ནས་གནང་ཤེར་དབང་སོགས་དཀྱུས་འདྲེ་ལས་དངོས་རིག་ལྟ་བུ་མ་ཐོབ་གསུངས། དེ་ནས་ལྷག་པར་ཤོག་སེར་གྱི་དོན་ཚང་མ་ཐུགས་ལ་གསལ་བར་ཤར་འདུག་གསུངས་ནས་རྒྱུད་བཀའི་མཛོད། ལུང་གཏེར་གྱི་མཛོད། གདམས་ངག་སྙན་བརྒྱུད་ཀྱི་མཛོད། ཐུན་མོང་ལས་ཀྱི་མཛོད། ཐུན་མོང་མ་ཡིན་པའི་མཛོད་ཅེས་མཛོད་རྣམ་པ་ལྔའི་ནང་ནས་གལ་ཆེ་བ་ལུང་གཏེར་གྱི་མཛོད་ལ་རྩ་གསུམ་ཆོས་སྐྱོང་གི་སྐོར་བཞི་བཞུགས་པ་ལས་རིག་འཛིན་མཆོག་གྲུབ་ཀྱི་ཆོས་སྡེའི་ཐོ་བཀོད་ཀྱང་གནང༌། འདི་ལ་མཁའ་འགྲོའི་བརྡ་བསྒྱུར་ཆེན་མོའིདབང་དུ་བྱས་ན་སངས་གླིང་བླ་མ་དགོངས་འདུས་ཙམ་ཞིག་འབྱུང་བར་སྣང་ཡང་བརྡའ་བསྒྱུར་འབྲིང་པོའི་དབང་དུ་བྱས་པའི་རྒྱས་བསྡུས་འཚམས་པ་ཞིག་ལེགས་གསུངས་ནས། རིག་འཛིན་མཆོག་སྒྲུབ། གསོལ་འདེབས་རྒྱུད་བསྐུལ་གྱི་བཀོལ་བྱང༌། ཛབ་ཀྱི་བཀོལ་བྱང༌། རྒྱུན་གྱི་ཕྲིན་ལས། རྒྱུན་གྱི་རྣལ་འབྱོར། ཚེ་ཡི་སྒྲུབ་པ་སྟེ་ཆོས་ཚན་དྲུག་ཙམ་གཏན་ལ་ཕབ་འཕྲོས། ཆེན་པོ་འགའ་ཞིག་གི་འགྲུལ་རྐྱེན་གྱིས་སྐུ་ཁམས་རྙོགས་ནས་དེ་ཕྱིན་འབེབས་ཇེ་དཀའ་སོང་ཡང་རྗེ་ཉིད་ནས་ཁུར་ལེན་མཛད་པའི་ཐུགས་དགོངས་ཞལ་བཞེས་འགྱུར་མེད་གནང་བའི། མེ་བྱི་ཟླ་བ་བདུན་པའི་ཚེས་བཅུའི་ཐོ་རངས་འོད་གསལ་ངང༌། གངས་ཏི་སེ་ཡིན་ཟེར་བའི་ཤེལ་དཀར་མཆོད་རྟེན་བང་རིམ་བརྒྱད་པའི་སྟེང་ཕེབས། དེར་གཏེར་རྟགས་ཁ་ཅིག་ཡོད་པའི་བྲག་ཕུག་ཞིག་ཏུ་ཆོས་གོས་ལྷུང་བཟེད་ཕྱག་མཁར་བཅས་བཞུགས། བུད་མེད་འགའ་ཤས་དང་མཉམ་དུ་ཚོགས་འཁོར་མཛད་པར།

ཤར་ཕྱོགས་ནས་ཉི་མ་ཞིག་ཤར། དེའི་ཟེར་ལ་འཇའ་འོད་མེ་ཏོག་གི་ཆར་བབ་པ་དང་ལྷན་ཅིག་ཨོ་རྒྱན་རིན་པོ་ཆེ་ཕེབས་ནས་མདུན་དུ་སྟེགས་ཞིག་ལ་བྱམས་བཞུགས་མཛད། ཟ་མ་ཏོག་ལྟ་བུའི་དམར་སེར་ཞིག་བསྣམས་ནས། འདི་རྒྱུད་ལུང་མན་ངག་ཆུ་བོ་བཞི་འདུས་པའི་དབང་ཡིན་གསུངས་ཏེ་གནས་གསུམ་དུ་བཞག །ཀཱ་ཡ་ཝཱ་ཀ་ཙིཏྟ་ཨ་བྷི་ཥིཉྩ་ཨོཾ་སོགས་སྔགས་རྣམས་གསུངས་མཐར་ཕྱག་ཏུ་གནང་བ་ཞུ་ལ་ཁད་ལྟ་བུའི་སྙི་ཉོར་ཉོར་ཞིག་ཏུ་འདུག་པ་ཞལ་དུ་བཞེས་པས་རོ་མངར་བ་ཞིག་གི་ཁུ་བས་ལུས་ཐམས་ཅད་གང་བའི་སྣང་བ་བྱུང༌། ད་ཚིག་བདུན་གསོལ་འདེབས་འབུམ་ཐེར་ཞིག་འགྲུབ་པ་གྱིས་དང་ཨོ་རྒྱན་བབ་འོང་གསུངས་པའི་འཕྲོས་ལ་ཉམས་སད། དེ་ཉིད་འཇམ་མགོན་རིན་པོ་ཆེར་ཚིག་བདུན་འབུམ་ཐེར་དེ་འགྲུབ་པར་གྱིས་དང་རྩ་གསུམ་དགོངས་འདུས་གཏན་ལ་འབེབས་ཐུབ་པ་ཞིག་ཡིན་འདྲ་གསུངས་ནས། གཏེར་སྒྲུབ་ཀྱི་ཚུལ་དུ་གནས་དང་འདོན་ལུགས་ལྗགས་བཀོད་ཞིབ་པར་བསྩལ་བ་བཞིན་སྒྲུབ་པའི་སྐབས་ཚིག་བདུན་སྒྲུབ་ཐབས་དེ་དགོངས་གཏེར་དུ་བབ་པ་ཙམ་ལས་རྩ་གསུམ་དགོངས་འདུས་འཕྲོས་རིམ་ལུས་ཀྱིས་གནས་དང་དུས་ཚོད་ཀྱི་རྟེན་འབྲེལ་ཡོལ་སོང་བ་སྤྱི་མཐུན་བསོད་ནམས་ཀྱི་སྐལ་བའང་དེ་ཙམ་ཡིན་པར་གོ་གསུངས། ཐམས་ཅད་མཁྱེན་གཟིགས་ཆོས་ཀྱི་བློ་གྲོས་རིན་པོ་ཆེས་ཕྱིས་ཙཱ་འདྲའི་འཇམ་མགོན་གོང་མའི་ཕྱག་དཔེ་ལས་ཞལ་བཤུས་པའི་རྩ་གསུམ་དགོངས་འདུས་ཀྱི་ཆོས་སྡེ་གཏན་ལ་ཕབ་རྒྱུའི་ཕྱག་ཐོ་ཞིག་དཔེ་བཤུས་གནང་བ་མཇལ་བས་ཟབ་རྒྱས་བསམ་གྱིས་མི་ཁྱབ་པའི་ཆོས་སྐོར་བཞུགས་པར་འདུག་ཅིང༌། ཡབ་རྗེ་རིག་འཛིན་འགྱུར་མེད་ཚེ་དབང་རྒྱ་མཚོ་འཇམ་མགོན་རིན་པོ་ཆེ་དང༌། ལོ་ཆེན་བཻ་རོ་སྤྲུལ་གཞི་གཅིག་པས་ཟབ་གཏེར་ཡོངས་རྫོགས་ཕབ་སྤེལ་མཛད་འོས་ཀྱི་བཀའ་ནན་ཡང་གནང་ཚུལ་རྗེ་བླ་མ་རིན་པོ་ཆེས་ཀྱང་ལོ་རྒྱུས་བཅས་ད་ལྟ་གཏན་ལ་ཕབ་ཟིན་རིགས་ཀྱི་སྨིན་གྲོལ་རྒྱབ་བརྟེན་དང་བཅས་པ་དགྱེས་བཞིན་བཀའ་དྲིན་ཐོབ་པ་དང༌།

མཆོག་གླིང་གཏེར་སྲས་སྤྲུལ་སྐུ་འགྱུར་མེད་ཚེ་དབང་བསྟན་འཕེལ་མ་ཡུམ་དཀོན་མཆོག་དཔལ་སྒྲོན་གྱི་པང་ན་བཞུགས་སྐབས་འཇམ་མགོན་གུ་ཎ་ས་མུ་དྲས་རྩ་གསུམ་དགོངས་འདུས་ཀྱི་དོན་དབང་མཛད་ནས་མཛོད་ལྔ་ཡོངས་རྫོགས་གྱི་སྨིན་གྲོལ་གཏད་རྒྱ་མཛད་པར་གསུངས་སོ། །སྤྱིར་ཀུན་མཁྱེན་བླ་མའི་ཞལ་ནས། རྟེན་འབྲེལ་ཞེས་པ་དེའང་ཤུགས་ཀྱིས་འགྲིགས་པ་ལས། ཆེད་དུ་བཅོས་པས་འགྲིགས་རྒྱུ་ཡིན་ཚོད་མི་སྣང༌། མཁན་ཆེན་བོ་དྷི་ས་ཏྭ་དང་ཆོས་རྒྱལ་ཁྲི་སྲོང་དུས་ཀྱི་རྟེན་འབྲེལ་ལ་ལྟོས། རང་ཤུགས་ཀྱིས་འགྲིགས་པ་དེའང་གདུལ་བྱ་ཐམས་ཅད་བསོད་ནམས་ཟད། ལོག་རྟོག་རྒོད། ཐེ་ཚོམ་མང༌། མཉམ་འགྲོགས་ཆེ། དམ་ཉམས་མང༌། དེ་རྗེས་སུ་འབྲང་ཞིང་བློ་གཏོད་པ་ནས་བླ་མས་ཅི་བྱས་སྐྱོན་འབའ་ཞིག་མཐོང་བའི་དུས་འདིར་རྟེན་འབྲེལ་བཟང་པོ་འབའ་ཞིག་འགྲིགས་དུས་དཀའ་ཞེས་བཀའ་བསྩལ་པ་བཞིན་ནོ། །སྤྱིར་གུ་རུ་རིན་པོ་ཆེས། གཏེར་སྟོན་རྒྱལ་པོ་ལྔ་ལ་བྲན་བརྒྱས་བསྐོར༔ ཞེས་བསྔགས་པའི་ལྔ་པ་རྗེ་བླ་མ་ཉིད་ཡིན་པར་རྡོ་རྗེའི་ལུང་གིས་བསྔགས་པ་ལྟར་དོན་ལ་གནས་པའི་ཚུལ་འཇམ་མགོན་ཆོས་རྗེའི་ཞལ་ནས། རང་ནས་སྔ་རྗེས་གཏེར་གསར་རིགས་རྣམས་ཀྱང་དུས་ལ་དགོངས་པའི་ཟབ་ཆོས་གང་ལ་གང་འདུལ་ཡིན་བཞིན་གནད་དོན་ཆེ་མོད། དེ་ལས་ཀྱང་སྔོན་བྱོན་གཏེར་རྙིང་རྩོད་མེད། དེང་སང་མཚན་ཙམ་ལས་མི་བཞུགས་པ་འདི་རིགས་གང་ཟག་གཞན་བཟང་པོ་དང་གྲགས་ཆེན་སྔར་བྱོན་ད་བཞུགས་སུས་ཀྱང་རྙེད་ཐུབ་པའི་སྐལ་བ་མ་བྱུང༌། དེ་སྐབས་རྗེ་རིན་པོ་ཆེ་བཀའ་བབས་བདུན་གྱི་བདག་པོ་རྡོ་རྗེའི་ལུང་དང་མངོན་སུམ་ཚད་མས་གྲུབ་པ་གཞན་གང་ལས་ཀྱང་སྔོན་བྱོན་གཏེར་སྟོན་ཚད་མ་རྣམས་ཀྱི་གཏེར་ཆོས་སྣ་རེ་ཡིན་ཀྱང་འབེབས་ཐུབ་པ་གསོལ་བ་ཡང་ཡང་བཏབ་པའི་ཞུ་འབྲས་ཕྱོགས་ཙམ་གྲུབ་གསུངས་པ་དང༌། རྡོ་གྲུབ་ཐམས་ཅད་མཁྱེན་པ་བསྟན་པའི་ཉི་མའི་ཞལ་ནས། དཔའ་བོ་དང་རྣལ་འབྱོར་མའི་ཁྱུ་མཆོག་རྣམས་ཀྱི་དགོངས་དོན་བརྡའི་དེ་ཉིད་ལ་ཆེས་ཆེར་ནང་བྱན་ཚུད་པས།

རྗེ་འདིས་བསྒྱུར་ཚད་ཀྱི་གཏེར་གཞུང་ཐམས་ཅད་རྗོད་བྱེད་བྱིང་ཆེ་ལ་རྒྱས་བསྡུས་མཚམས། བརྗོད་བྱ་གནད་འདྲིལ་ལ་ཟབ་ཅིང་རྒྱ་ཆེ། བློའི་མཐུ་མི་དམན་པ་རྣམས་ལ་གཞུང་ལུགས་རེ་རེས་ཀྱང་སྔོན་ཡོངས་སུ་གྲགས་པ་དང་མ་གྲགས་པའི་གསེང་ལམ་མི་འདྲ་བ་དུ་མ་མཚོན་ནུས་པ་ཤ་སྟག་བཞུགས། རིག་འཛིན་གཏེར་བདག་གླིང་པའི་བཞེད་པས། མཆོག་གི་དངོས་གྲུབ་སྒྲུབ་པའི་ཐབས་ཆ་ཚང་འདོམས་པའི་གཏེར་སྐལ་དུ་དབང་བ་ལ་གཏེར་སྟོན་ཆེན་པོར་འཇོག་སྟེ། དེ་ལྟར་བྱས་ན་མགོན་པོ་འདིའི་གཏེར་གཞུང་སྣ་རེ་རེ་ཙམ་ལ་དབང་བས་ཀྱང་གཏེར་ཆེན་གྱི་གྲལ་དུ་བསྒྱིངས་ཆོག་པ་ཡོད། ཅེས་དང༌། མཇམ་མགོན་བླ་མ་གུ་ཎས། ཟབ་གཏེར་གཏན་ལ་ཕབ་པའི་གཞུང་བསྐྱེད་རྫོགས་ལས་ཚོགས་དང་བཅས་ཉུང་ལ་དོན་འདུས་ཤིང༌། ཟབ་ལ་གནད་དུ་འདྲིལ་བ་གསེར་ཞུན་མ་ལྟ་བུ། གཏེར་ཆོས་སུ་བཏགས་པའི་གླེགས་བམ་ཁུར་པོ་རེ་ལས་ཚན་པ་རེ་རེས་དགའ་བར་སྣང་ངོ་ཞེས་གསུངས་སོ། །དེ་དག་ཀྱང་གཏེར་གནས་ཐག་རིང་པོར་བསྒྲོད་པའི་དཀའ་ངལ་དང༌། གཏེར་བདག་མཆོད་པ། རྟེན་འབྲེལ་གྱི་སྣ་ཁ་མི་ལོག་པའི་ཆེད་དུ་སྲུང་རིམ་ཆེན་པོའི་ཡོ་ལང་སོགས་སྣ་གཅིག་མི་དགོས་པར་མཁའ་འགྲོ་མའི་འཁོར་ལོས་བསྒྱུར་བ་ཆེན་པོའི་གོ་འཕང་བརྙེས་པའི་ལག་རྗེས་སུ་ནམ་མཁའ་དང་ས་འོག་གི་ནོར་བུའི་ཆར་བཞིན་དུ་འབྱུང་བ་སོགས་ནི་བདག་ཉིད་ཆེན་པོ་འདིའི་ཁྱད་པར་འཕགས་ཆོས་རྣམ་དག་ཡིན་ནོ། ཞེས་གསུངས་པ་དང༌། གཏེར་སྟོན་དྲི་མེད་པདྨ་གླིང་པས། འཇམ་དབྱངས་མཁྱེན་བརྩེའི་གཏེར་ཆོས་ལྟ་བུ་གཏེར་སྟོན་སུས་ཀྱང་གཏེར་ཆོས་ལ་མི་འབྱུང་ཞེས་གསུངས་པ་དང༌། རྩ་གསུམ་དགོངས་འདུས་ཀྱི་བརྡའ་བསྒྱུར་བའང་མཁས་གྲུབ་ཀྱི་དབང་ཕྱུག་སྨིན་གླིང་མཁན་བཅུང་གཉིས་ཀྱིས་བསྔགས་བརྗོད་ཡང་ཡང་མཛད་པས་མཚོན་ནུས་སོ། །རྗེ་བླ་མ་གཏེར་སྟོན་རྒྱལ་པོ་ཡིན་པའི་ཆེ་རྟགས་སུ་གུ་རུ་རིན་པོ་ཆེའི་མཆོག་གི་སྐུ་ཚབ་དངོས་གྲུབ་དཔལ་འབར་དང༌།

ཞི་རྒྱས་དབང་དྲག་གི་སྐུ་ཚབ་བཞི་ཕྱག་ཏུ་བཞུགས་པ། མཆོག་གི་སྐུ་ཚབ་ཐུགས་སྒྲུབ་ཡིད་བཞིན་ནོར་བུ་དང་ལྷན་ཅིག་མཆོག་གླིང་གིས་སྤྱན་དྲངས་པ། རྒྱལ་ཚབ་སྐྱེས་བུའི་འགྲོ་དོན་རྟེན་དུ་བཞག༔ གསུངས་པ་ལྟར་འཇམ་མགོན་མཆོག་སྤྲུལ་རིན་པོ་ཆེ་འཇམ་དབྱངས་ཐུབ་བསྟན་ཆོས་ཀྱི་རྒྱ་མཚོའི་ཕྱག་ཏུ་བཞུགས་པ་འདི་གཏེར་ཆེན་མཆོག་གླིང་གི་ཞལ་ནས་ཀུན་གཟིགས་བླ་མ་རིན་པོ་ཆེའི་མདུན་ནས་སྐུ་ཚབ་ཀྱི་བྱིན་རླབས་ཐོབ་པ་ཐམས་ཅད་གུ་རུ་དངོས་མཇལ་བ་ཁྱད་མེད་པས་མཚམས་མེད་ལྔ་བྱས་པའང་ངན་འགྲོར་མི་ལྟུང་ཞེས་གཏེར་བྱོན་སྐུ་ཚབ་ཀྱི་ལོ་རྒྱུས་སུ་གསུངས་ཞིང༌། གྲུབ་དབང་ཤཱཀྱ་ཤྲཱི་ཡང་སྐུ་ཚབ་ཀྱི་རིག་པ་རྩལ་དབང་གནང་བས་དགོངས་པ་ཚད་ལ་ཕེབས་པའི་ལོ་རྒྱུས་དང༌། མཐོང་གྲོལ་གུ་རུའི་ཕྱག་བྲིས་ཤོག་སེར་གྱི་བརྡའ་ཡིག་ཀྱང་བརྡའ་ཡིག་འབྲུ་རེ་རེ་ལ་བརྡའ་ཡིག་འབུམ་འཕྲོ་བས་མ་འོངས་པའི་གཏེར་སྟོན་མང་པོའི་ཆོས་བཀའ་ཕབ་རྒྱུ་ཡོད་པར་གསུངས། དབང་གི་སྐུ་ཚབ་པདྨ་ཤེལ་རིར་ཀུན་གྲོལ་གསང་བ་རྩལ་ལ་བཀའ་གནང་སྟེ་བཞེས་པ་སྡེ་དགེ་ལྷུན་གྲུབ་སྟེང་གི་གསེར་གདུང་མཐའ་མིའི་གཏོར་བཤིག་སྐབས་ལས་ཅན་དཔེ་ཝར་མཆོག་སྤྲུལ་དད་རྟེན་དུ་ཐོབ་པ་དང༌། དྲག་པོའི་སྐུ་ཚབ་བླ་མ་བསྟན་གཉིས་སྐོར་གསུམ་གྱི་སྐུ་ཚབ་རྫོང་སར་གསེར་གདུང་དུ་བཞུགས་པ་མཐའ་མའི་གཏོར་བཤིག་གི་སྐབས་རྫོང་སར་གྲྭ་རྣམ་གྲོལ་ནས་ཐོབ་པ་མཆོག་སྤྲུལ་རིན་པོ་ཆེར་ཕུལ་བ་དང༌། ཞི་རྒྱས་གཉིས་ཀྱི་སྐུ་ཚབ་གཉིས་གང་དུ་ཕེབས་མ་འཚལ་ཏོ། དེ་དག་ནི་ས་གཏེར་གྱི་ལོ་རྒྱུས་ཆེ་ཕྲ་ཁུང་དག་རང་གི་ཤེས་ཚོད་ཞིབ་རྒྱས་སུ་བཀོད་པ་སྟེ་ཆོས་ཚན་གྱི་གོ་རིམ་ནི། བཀའ་བབས་གཉིས་པ་ས་གཏེར་ལ། རྩ་གསུམ་བདེ་གཤེགས་འདུས་པ་བརྒྱུད་འདེབས་ལྡེབ། ༡ ལས་བྱང༌། བདག་འཇུག །སྨོན་ལམ། ཤིས་བརྗོད་བཅས་ལྡེབ། ༡༨ དབང་གི་མཚམས་སྤྱོར་ལྡེབ། ༤ འགྲོ་འདུལ་འཕགས་པའི་ཐུགས་ཏིག་གི་རྩ་བའི་ཕྲིན་ལས་དང་སྐྱེ་བདུན་སྒྲུབ་ཐབས་ལ་ལྡེབ།

༡༤ རྩ་དབང་གསར་བརྩམས་ལྡེབ། ༡༩ བཅས་སོ། །གླེགས་བམ། ཁ༽ པ་ལ། ཐུགས་སྒྲུབ་ཡིད་བཞིན་ནོར་བུ་བསམ་པ་ལྷུན་གྲུབ་ལ། ལོ་རྒྱུས་ཤེལ་གྱི་ཕྲེང་བ་ལྡེབ། ༢༡ མན་ངག་བཅུ་གསུམ་ལྡེབ། ༣༤ བརྒྱུད་འདེབས་ལྡེབ། ༡ ལས་བྱང་རྒྱས་པ་ལྡེབ། ༢༠ སྨན་མཆོད་ལྡེབ། ༡ ལས་བྱང་འབྲིང་པོ་ལྡེབ། ༧ བསམ་ལྷུན་ལྡེབ། ༢ རྩ་དབང་རྒྱས་པ་ལྡེབ། ༣༥ དབང་ཆོག་འབྲིང་པོ་ལྡེབ། ༢༢ བསྡུས་པ་གཏོར་དབང་ལྡེབ། ༧ ཚེ་དབང་ལྡེབ། ༧ གཏེར་སྲུང་ལྡེབ། ༢ བཅས་སོ། །སྤྱིར་གོང་སྨྲོས་མཆོག་གླིང་གཏེར་ཆོས་སྐོར་དུ་བཞུགས་པའི་བླ་སྒྲུབ་སྐོར་བཞི་ཀ་དང༌། བཻ་རོའི་ཐུགས་ཏིག་རྫོགས་ཆེན་སྡེ་གསུམ་སོགས་ཀྱང་རྗེ་འདི་ཉིད་དང་མཆོག་གླིང་ལྷན་རྒྱས་ཀྱི་གཏེར་ཁ་ཐུན་མོང་བར་སྣང་ཡང་མཆོག་གླིང་གཏེར་ཆོས་སུ་བཞུགས་པས་འདིར་མ་བཀོད། རྗེ་བླ་མའི་གཏེར་ཆོས་ཡོངས་རྫོགས་འཆད་ཉན་བྱས་ན་དེ་དག་རྗེ་འདི་ཉིད་ཀྱི་བཀའ་བབས་བདུན་བཞུགས་པའི་ས་གཏེར་གྱི་ཁོངས་སུ་གཏོགས་པ་ཡིན་ནོ། སྒྲོལ་མ་རྩ་བ་རྡོ་རྗེའི་ཚིག་རྐང་ལྡེབ། ༤ རྒྱུད་སྡེ་བཞི་འབྲེལ་སྒྲོལ་མའི་རྒྱུན་ཁྱེར་ལྡེབ། ༣ དབང་གཏེར་གཞུང་ལྡེབ། ༢ ཕྲིན་དབང་ཆོག་བསྒྲིག་ལྡེབ། ༢༡ ཆོས་ཀྱི་བློ་གྲོས་ཆོག་བསྒྲིག་སྒྲུབ་ཐབས་དབང་བསྐུར་བཅས་ལ་ལྡེབ། ༢༣ བཅས་སོ། པདྨ་ཤེལ་རི་ནས་སྤྱན་དྲངས་པའི་རྩ་གསུམ་སྤྱི་འདུས་སྙིང་ཏིག་ལས། ཕྲིན་ལས་ལྡེབ། ༨ དབང་གི་ཆོ་ག་ཚེ་དབང་དང་བཅས་པ་ལྡེབ། ༡༣ རྩ་གསུམ་སྒྱུ་འཕྲུལ་དྲ་བ་ལས། ནོར་རྒྱུན་མའི་སྐོར་གྱི་གཏེར་གཞུང་ལྡེབ། ༥ ནོར་རྒྱུན་ཡབ་ཡུམ་གྱི་རྒྱུན་ཁྱེར་ལྡེབ། ༢ ནོར་རྒྱུན་ཡབ་ཡུམ་གྱི་ཕྲིན་ལས་དབང་ཆོག་ལས་ཚོགས་དང་བཅས་པ་ལྡེབ། ༢༠ བཅས་སོ། གསུམ་པ་དེ་ལས་འཕྲོས་པ་ཡང་གཏེར་གྱི་བཀའ་བབ་བྱུང་ཚུལ་ནི། དགུང་གྲངས་བཞི་བཅུ་དོན་གྲུབ་ས་མོ་ལུག་གི་ལོར་སྐབས་ཞིག་མནལ་ལམ་དུ། གཏེར་ཆེན་སངས་རྒྱས་གླིང་པ་སྔགས་བཙུན་གྱི་ཆས་སྟོད་གོས་རྒྱ་ཁའི་སྟེང་སྐུ་གཟན་སྨུག་པོས་དཀྲིས་པ་ཞིག་མཇལ་བ་ལ་གུས་འདུད་བཅས་ཉིད་ཀྱི་རྫོགས་ཆེན་སྙིང་པོ་བསྡུས་པ་དེ་གནང་ཐུབ་པར་ཞུས་པས་ཕྱག་ཏུ་གླེགས་བམ་ཞིག་བསྣམས་ཏེ།

རྫོགས་ཆེན་སྙིང་པོ་བསྡུས་པ་ལས་འདི་དགའ། འདི་ངེད་རང་གི་བསམ་ཡས་བྲག་སེང་གེའི་གདོང་པ་ཅན་ནས་བཏོན་པའི་གཏེར་འབྱུང་ཆེན་མོ་ཡིན་གསུངས་ནས་ཕྱག་ཏུ་བསྩལ་བ་ཞལ་ཕྱེས་ནས་གཟིགས་པས་ཕྱེད་གཏེར་སྟོན་དེ་སྔ་བྱོན་ཟིན་པ་དང༌། ཕྱེད་ད་ལྟ་དང་འབྱུང་འགྱུར་གྱི་རྣམ་ཐར་དང་གཏེར་ཆེན་གྱི་རྣམ་གྲངས་ཞིབ་པར་སྣང་བ་སླར་པུསྟི་ཡར་ཕུལ་བ་ཕྱག་ཏུ་བཞེས་ནས་ཉིད་ཀྱི་དབུར་བཞག་སྟེ་བྱིན་རླབས་ཀྱི་ཚིག་འགའ་ཞིག་གསུངས་མཐར་གཏེར་སྟོན་གླེགས་བམ་དང་བཅས་པ་ཉིད་ལ་ཐིམ་པས་ཉིད་ཀྱི་སྐུ་གླེགས་བམ་དེར་སོང་བ་འདྲ་ཞིག་ལ་གཏེར་སྟོན་སྟོང་རྩ་ལྷག་པའི་ལོ་རྒྱུས་གཏེར་ཆོས་རྣམས་ས་ལེར་གསལ་བ་ཞིག་བྱུང༌། དེ་ལས་སད་ནས་ཀྱང་ཞག་ཤས་དེ་ལྟར་ཐུགས་ལ་གསལ་ཞིང༌། ཕྱིས་སུའང་དགོངས་པ་ཆེད་དུ་གཏད་ན་ཞིབ་ཆ་མཁྱེན་པར་འདུག་གསུངས། གཏེར་རྙིང་དཔེ་ལུང་གཉིས་ཀ་མེད་པའི་རིགས། དཔེ་རྒྱུན་ཡོད་ཀྱང་རྒྱུན་དཀོན་གྲས་རིགས་ཆེད་དུ་གསོལ་འདེབས་མཛད་པ་ན་གཏེར་སྟོན་དེ་དང་དེའི་ཡེ་ཤེས་ཀྱི་སྐུའི་དབང་ལུང་སྩལ་ཞིང༌། གཏེར་སྲུང་མཁའ་འགྲོ་རྣམས་ཀྱིས་ཡང་གཏེར་དུ་སྦས་པའི་ཤོག་སེར་དང༌། སྐུ་གསུང་ཐུགས་རྟེན་དམ་རྫས་ཕུལ་བ་རྣམས་མངོན་སུམ་གྲུབ་པ་ལྟར་ཆོས་ཀྱི་རྣམ་གྲངས། ཐོག་མའི་གཏེར་སྟོན་སངས་རྒྱས་བླ་མས་མངའ་རིས་གློ་བོ་དགེ་སྐར་ནས་སྤྱན་དྲངས་པའི་རྩ་གསུམ་དངོས་གྲུབ་བརྟན་གཟིགས་ཆོས་ཚན་ཉེར་གཅིག་གི་སྙིང་པོ་མདོར་དྲིལ་ཉམས་ལེན་རྩ་གསུམ་དྲིལ་སྒྲུབ་ཀྱི་གསོལ་འདེབས་ལྡེབ། ༢ དཀྱིལ་འཁོར་སྤྱིའི་ས་ཆོག་མདོར་བསྡུས་ལྡེབ། ༡ ལས་བྱང་ལྡེབ། ༡༡ སྨན་མཆོད་ལྡེབ། ༢ གཏོར་བསྔོ་ལྡེབ། ༡༠ ཚོགས་བསྡུས་ལྡེབ། ༡ བྱིན་འབེབས་ལྡེབ། ༡ ཚོགས་གླུ་ལྡེབ། ༡ བསྐང་བཤགས་ན་རག་དོང་སྤྲུགས་ལྡེབ། ༡༡ སྨོན་ལམ་ལྡེབ། ༤ བསྙེན་ཡིག་ལྡེབ། ༦ གཏོར་དབང་ལྡེབ། ༨ ཚེ་དབང་ལྡེབ། ༦ མཐའ་རྟེན་རྫས་རྟགས་སྣ་བདུན་སྦྱིན་ཚིག་ལྡེབ། ༡ ཉམས་ལེན་གྱི་ཟིན་བྲིས་མི་ཕམ་གསུངས་ལྡེབ།

༡༦ ཚོགས་ཟིན་ལྡེབ། ༤ ཞལ་ཐང་བཀོད་ཡིག་ལྡེབ། ༥ སྦྱིན་བསྲེག་ལྡེབ། ༡༦ གཤིན་པོ་ཕན་གདགས་ལྡེབ། ༡༠ ཞར་བྱུང་རྩ་གསུམ་ཞི་ཁྲོ་སྤྱིའི་སྒྲུབ་ཁོག་ལྡེབ། ༢༨ སྨན་སྒྲུབ་ལྡེབ། ༥ རབ་གནས་ལྡེབ། ༡༡ བཅས་སོ། །ཁྲ་འབྲུག་ཏུ་བཀའ་འདུས་ཆོས་ཀྱི་རྒྱ་མཚོའི་ཆོས་འཁོར་བསྐོར་རྗེས་ལྷ་ལྕམ་མནྡ་ར་བས་གསོལ་བ་བཏབ་པའི་ངོར་སྩལ་བ་བླ་མ་བསྟན་གཉིས་སྐོར་གསུམ་བདེ་གཤེགས་འདུས་པའི་ཟབ་ཏིག་མཐོང་བ་རང་གྲོལ་བལ་བོད་མཚམས་པུརྞ་རྫ་རེའི་ཤར་ཕྱོགས་ཀྱི་ཕ་ཝཾ་དགའ་བ་འཁྱིལ་པ་འདྲ་བ་ནས་རྒྱ་ལོ་རྩཱ་བ་རྡོ་རྗེ་བཟང་པོས་སྤྱན་དྲངས་པ་སླར་འདབས་གཏེར་དུ་སྦས་པ་གཏེར་སྲུང་མཁའ་འགྲོས་ཤོག་སེར་ཕུལ་བ་ལེའུ་བརྒྱད་བཞུགས་པའི་ལེའུ་དྲུག་པ་ཡན་གཏན་ལ་ཕབས་པའི་གཏེར་གཞུང་ལྡེབ། ༤༣ སྤྲོས་མེད་སྒྲུབ་པའི་ཕྲིན་ལས་ལྡེབ། ༧ དོན་དབང་ལྡེབ། ༩ སྤྲོས་མེད་བསྙེན་པའི་ཉམས་ལེན་གསལ་བྱེད་ལྡེབ། ༩ བཅས་སོ། གླེགས་བམ་ག༽ པ་ལ། སློབ་དཔོན་ཆེན་པོ་པདྨ་སཾ་བྷ་ཝས་རྒྱལ་སྲས་ལྷ་རྗེ་སོགས་རྗེ་འབངས་འདུས་པ་ཕྱི་མ་ལ་བླ་རྫོགས་ཐུགས་གསུམ་གཅིག་དྲིལ་ཐུགས་རྗེ་ཆེན་པོ་པདྨ་ཞི་ཁྲོ་འམ་པདྨ་རྒྱལ་པོ་རྒྱས་འབྲིང་བསྡུས་གསུམ་གྱི་སྙིང་པོ་ཀུན་འདྲིལ་མང་ཡུལ་བྱངས་སྤྲིན་ནས་གཏེར་སྟོན་ཉི་མ་སེང་གེས་བཏོན་པ་ཞིང་སྐྱེས་ཙཎྜི་ཀས་ཤོག་སེར་ཕུལ་བའི་ཡང་གཏེར། བླ་རྫོགས་ཐུགས་གསུམ་ཀུན་འདུས་པའི་ཟབ་དོན་ཀུན་འདྲིལ་ཡིད་བཞིན་ནོར་བུ་གཏེར་གཞུང་ལྡེབ། ༨༢ བརྒྱུད་འདེབས་ལྡེབ། ༡ དབང་བསྐུར་ཟིན་བྲིས་ལྡེབ། ༡༠ དོན་དབང་ལྡེབ། ༦ འདི་ལ་རྗེ་མཁྱེན་བརྩེའི་ཞལ་རྒྱུན་ཁྲིད་ཀྱི་ཟིན་བྲིས་གཏེར་སྟོན་དྲི་མེད་པདྨ་གླིང་པའི་སྐུ་མཆེད་བུ་ལུ་ཡོན་ཏན་གྱིས་མཛད་པ་ལྡེབ། པདྨ་ཀི་ལ་ཡའི་ལས་བྱང་ལྡེབ། དབང་ཆོག་བསྒྲིགས་གཏེར་སྟོན་དྲི་མེད་ཀྱིས་མཛད་པ་ལྡེབ། ཡོད་དཔེ་རྙེད་ན་འཛུད་དགོས། རྒྱུན་ཁྱེར་མཁའ་ཁྱབ་རྡོ་རྗེའི་གསུང་ལྡེབ། ༦ གུ་རུ་རིན་པོ་ཆེ་བྲག་དམར་ཟན་ཡང་དུ་བཞུགས་དུས་རྗེ་འབངས་གྲོགས་ལྔ་དང༌།

ཞང་བློན་རྡོ་རྗེ་སྤྲེལ་ཆུང་བཅས་ཀྱི་ཞུས་ངོར་བསྩལ་བའི་པདྨ་མཁའ་འགྲོ་རིགས་བྱེད་རྩལ་གྱི་སྒྲུབ་ཐབས་ཕྱི་ནང་གསང་བ་ཡང་གསང་དེ་ཁོ་ན་ཉིད་ཀྱི་སྒྲུབ་པ་རྣམས་ལས་གསང་སྒྲུབ་ལྷ་ལྔའི་གདམས་སྐོར་གཙང་རོང་ཆེན་ཉིན་མོའི་སྟོད་ཕྱོགས་བྲག་དམར་ཟླ་གམ་འདྲ་བའི་ཕུག་པའི་སྒོར་སྦས་པ་རོང་ཟོམ་ཆོས་ཀྱི་བཟང་པོའི་གཏེར་བྱོན་གྱི་དཔེ་རྙིང་མཁའ་འགྲོས་ཕུལ་ཞིང༌། ཨོ་རྒྱན་རིན་པོ་ཆེ་དང་བཻ་རོ་གཉིས་ཀས་སྨིན་གྲོལ་བསྩལ་བའི་ཡང་གཏེར། གཏེར་གཞུང་པདྨ་མཁའ་འགྲོ་རིགས་བྱེད་རྩལ་གྱི་རྟོགས་པ་ལྡེབ། ༢༨ ཕྲིན་ལས་དབང་བསྐུར་དང་བཅས་པ་ལྡེབ། ༢༡ བསྙེན་སྒྲུབ་ལས་གསུམ་ཞལ་ཤེས་ལྡེབ། ༨ བསང་མཆོད་ལྡེབ། ༢ ཡར་རྗེ་ཨོ་རྒྱན་གླིང་པས་དངོས་སུ་སྩལ་བའི་བཀའ་འདུས་ཆོས་ཀྱི་རྒྱ་མཚོ་དཀྱིལ་འཁོར་ཉེར་གཅིག་པའི་སྙིང་པོ་བཅུད་དྲིལ་གྱི་གདམས་པ་སྩལ་བ་གཏན་ལ་ཕབ་པའི་ཆོས་སྐོར་གྱི་བླ་དཔེ་གླེགས་བམ་ཆུང་ངུ་ཞིག་ཕྱག་ཏུ་བཞུགས་པ་འཇམ་མགོན་བླ་མ་ཆོས་ཀྱི་བློ་གྲོས་རིན་པོ་ཆེའི་ཡབ་རྗེ་འགྱུར་མེད་ཚེ་དབང་རྒྱ་མཚོས་དངོས་སུ་མཇལ་བ་དང༌། སྔར་བླ་དཔེ་ཡིན་ཀྱང་ད་ཕལ་ཆེར་བརྡའ་ཡིག་ཏུ་འགྱུར་འགྲོ་གི་འདུག་གསུངས། འདི་ལ་ཆོས་སྐོར་རྒྱས་པ་ཡོད་ཀྱང་སྙིང་པོ་འདི་ཙམ་གྱིས་ཆོག །དེང་སང་ཉམས་སུ་ལེན་མཁན་མེད་པས་ལག་པ་ན་རོགས་རེད། ཁྱེད་རང་ཆོས་བདག་ཡིན་གསུངས་ཏེ་དཀྱིལ་འཁོར་བཀོད་པ་དེར་མཛད་ནས་དབང་རྒྱས་ཉིན་གཅིག་རིང་བསྩལ་གསུངས། ད་ལྟ་བཞུགས་པ། བརྒྱུད་འདེབས་འབྲིང་པོ་ལྡེབ། ༡༢ བསྡུས་པ་ལྡེབ། ༡ ཕྲིན་ལས་ནར་མ་ལྡེབ། ༡༩ མཆོད་ཕྲེང་ལྡེབ། ༢ སྨོན་ལམ་ལྡེབ། ༢ དོན་དབང་ལྡེབ། ༦ ཐུགས་ཁྲིད་ལྡེབ། ༡༡ སྐོང་བསྡུས་ལྡེབ། ༦ རྒྱུན་གྱི་ལས་སྦྱོར་ལྡེབ། ༡༢ བཀའ་སྲུང་ལྡེབ། ༥ རྒྱུན་ཁྱེར་ལྡེབ། ༤ དབང་ཆེན་ལྡེབ། ༡༦ ལྷ་དབང་བཀོལ་བྱང་ལྡེབ། ༥ སྒྲུབ་ཁོག་ལྡེབ། ༢༠ དཀྱིལ་འཁོར་བཀོད་པ་ལྡེབ། ༦ བསྙེན་སྒྲུབ་བྱ་ཚུལ་ལྡེབ། ༤ སྨན་སྒྲུབ་ལྡེབ།

༢༢ སྦྱིན་བསྲེག་ལྡེབ། ༡༠ བདག་འཇུག་ལྡེབ། ༦ གཏོང་ཐུན་ལྡེབ། ༨ བདུད་འཇོམས་གསུངས། སྨན་སྒྲུབ་ལྡེབ། ༢༡ སྦྱིན་བསྲེག་ལྡེབ། ༡༡ གཏོར་བཟློག་ལྡེབ། ༡༦ ཕྲིན་ལས་ནར་མའི་ཟུར་འདེབས་ལྡེབ། ༧ ཛབ་བསྐུལ་ལྡེབ། ༣ སྟོང་ཐུན་ལྡེབ། ༢༠ སྨན་སྒྲུབ་གཏོར་ཟློག་སྦྲེལ་བའི་ཟིན་ཐོ་ལྡེབ། ༡༤ བཅས་ཀརྨ་པ་མཁའ་ཁྱབ་རྡོ་རྗེའི་གསུང་བཅས་སོ། །གླེགས་བམ་ང༽པ་ལ། གུ་རུ་རིན་པོ་ཆེས་མཁའ་འགྲོ་ཡེ་ཤེས་མཚོ་རྒྱལ་ལ་ཐུགས་དམ་སྙིང་པོ་སྩལ་བ་མཁའ་འགྲོ་གསང་བ་ཀུན་འདུས་ཀྱི་གདམས་སྐོར་ཨེ་གཟར་མོ་ལུང་གི་ཕུག་པར་སྦས་པ་ཇོ་མོ་སྨན་མོ་པདྨ་མཚོ་སྐྱིད་ལ་མཁའ་འགྲོ་རྣམས་ཀྱིས་གཏེར་དཔེ་དངོས་སུ་གཏད་པ་ཐུགས་ཉམས་སུ་བཞེས་ཏེ་སྐུ་དངོས་མཁའ་སྤྱོད་དུ་ཕེབས། ཤོག་སེར་འདབ་གཏེར་དུ་སྦས་པ། ཇོ་མོ་ཉིད་ཀྱིས་བྱིན་གྱིས་བརླབས་ཤིང་ཡེ་ཤེས་ཀྱི་བྷ་སནྟའི་སྒོ་འབྱེད་པ་དང༌། གཏེར་སྲུང་གིས་གཏེར་དཔེ་སྤྱན་ལམ་དུ་ཕབ་པ་གཏན་ལ་ཕབ་པའི་མཁའ་འགྲོ་གསང་བ་ཀུན་འདུས་ཆོས་སྐོར་ལ། ཕག་མོ་འདུས་པའི་དབང་བསྐུར་ལྡེབ། ༡༤ གཏོར་དབང་ལྡེབ། ༢ རྡོ་རྗེ་ཕག་མོའི་ཕྲིན་ལས་ལྡེབ། ༡༦ དཔའ་བོ་དཔའ་མོའི་སྒྲུབ་ཐབས་ལྡེབ། ༢ རྡོ་རྗེ་ཕག་མོའི་མཆོད་སྐོང་ལྡེབ། ༢༤ རྡོ་རྗེ་ཕག་མོའི་ཚེ་སྒྲུབ་ལྡེབ། ༡༡ རྡོ་རྗེ་ཕག་མོའི་ནོར་སྒྲུབ་ལྡེབ། ༡༢ རྡོ་རྗེ་ཕག་མོའི་དབང་སྡུད་ལྡེབ། ༡༢ རྡོ་རྗེ་ཕག་མོའི་ཟོར་ལས་ལྡེབ། ༡༨ རྡོ་རྗེ་ཕག་མོའི་ཟབ་ཁྲིད་ལྡེབ། ༢༨ བཅས་གཏེར་གཞུང༌། བརྒྱུད་པའི་གསོལ་འདེབས་པདྨའི་རྒྱུད་མངས་ལྡེབ། ༢ དང༌། སྔོན་འགྲོ་དང་བཅས་པའི་རིམ་གཉིས་རྒྱུན་གྱི་རྣལ་འབྱོར་གཉིས་འཇམ་མགོན་བློ་གྲོས་མཐའ་ཡས་གསུང་དང་ཚན་སྦྲེལ་ལམ་རིམ་སྨོན་ལམ་འོག་མིན་བསྒྲོད་པའི་ཐེམ་སྐས་བཅས་ལྡེབ། ༡༣ སྔོན་འགྲོ་དཀར་བགེགས་ལྡེབ། ༡ སྨན་གྱི་བརྒྱུད་མཆོད་ལྡེབ། ༡ ཛབ་ཁང་དབྱེ་བ། ཐོད་བུམ་སྒྲུབ་པ། ཚོགས་བསྒྲལ་བཅས་ཀྱི་འཕྱང་ལྡེབ། ༡ རྒྱུན་གྱི་ཚོགས་སྐོང་མདོར་བསྡུས་ལྡེབ།

༤ བཅས་འཇམ་མགོན་གུ་ཎའི་གསུངས། ཚོགས་མཆོད་ཉེར་བསྡུས་ལྡེབ། ༡ འཇམ་མགོན་དྷརྨ་མ་ཏིའི་གསུངས། དེས་མཛད་པའི་ཆད་ཐོ་ལྡེབ། ༡ འགྲེས་བྱང་ལྡེབ། ༡ མཆོད་སྐོང་བྱེ་བྲག་པ་དྲུག་གི་སྐབས་སུ་སྤྱན་འདྲེན་མཆོད་བསྟོད་མདོར་བསྡུས་ལྡེབ། ༡ འབྱུང་ལྔའི་སྐོང་བའི་འདོད་གསོལ་རྒྱས་པ་ལྡེབ། ༢ བཅས་གཏེར་སྟོན་ལས་གླིང་གསུངས། མཆོད་བསྟོད་ནོངས་བཤགས་མདོར་བསྡུས་ལྡེབ། ༡ འབྱུང་སྐོང་སྐབས་སྤྱན་འདྲེན་མཆོད་བསྟོད་ཤིན་ཏུ་བསྡུས་པ་ལྡེབ་༡ མཁའ་འགྲོའི་སྨྲེ་བཤགས་ལྡེབ། ༢ འབྱུང་ལྔའི་སྐོང་བའི་འགྲེས་བྱང་ལྡེབ། ༡ ཕག་མོ་ཁྲོས་མའི་བདུད་རྩི་རིལ་བུ་བསྒྲུབ་པའི་ངག་འདོན་ལྡེབ། ༢ ཕག་མོའི་ཉེ་བསྙེན་ཕྲིན་ལས་ལྡེབ། ༡ བཅས་རྗེ་གཏེར་ཆེན་བླ་མའི་རྡོ་རྗེའི་གསུང༌། ལས་བྱང་དབང་དང་སྒྲུབ་ཆེན་སོགས་ལ་ཉེར་མཁོའི་ཟུར་འདེབས་རཏྣའི་ཆུན་པོ་ལྡེབ། ༡༡ འཇམ་མགོན་གུ་ཎས་མཛད་པ། དེས་མཛད་པའི་བཀའ་སྲུང་མཆེད་གསུམ་གཏོར་འབུལ་ལྡེབ། ༡ རྫོགས་ཆེན་མ་རྒྱུད་མཁའ་འགྲོ་གསང་བ་ལམ་ཁྱེར་གྱི་བསྟོད་བསྐུལ་ཁོལ་ཕྱུང་ལྡེབ། ༥ འཕོ་རྫས་བསྡུ་ཐབས་འགྲོ་འདུལ་སྣ་ཚོགས་རང་གྲོལ་གྱིས་མཛད་པ་ལྡེབ། ༡མཁའ་འགྲོ་ཡོངས་རྫོགས་མཆོད་སྐོང་མདོས་ཆོག་མཁའ་དབྱིངས་རོལ་པའི་རྒྱན་ལྡེབ། ༩ བཅས་རྒྱལ་དབང་མཁའ་ཁྱབ་རྡོ་རྗེའི་གསུང༌། རྡོ་རྗེ་ཕག་མོའི་རྩ་བའི་ཕྲིན་ལས་འབྲིང་པོ་བདེ་ཆེན་གྲུབ་པའི་མྱུར་ལམ་ལྡེབ་༡། ༡༢ བདག་འཇུག་བདེ་ཆེན་བདུད་རྩིའི་བུམ་བཟང་ལྡེབ་༢། ༡༠ དང༌། གནས་ལུང་གི་ཆོ་ག་ལྷན་སྐྱེས་ཐུགས་རྗེའི་ཕོ་ཉ་ལྡེབ་༣། ༡༢ ལས་བཞིའི་སྦྱིན་སྲེག་རབ་འབྱམས་ཕྲིན་ལས་སྣང་བའི་ཉིན་བྱེད་ལྡེབ་༤། ༡༥ དམ་རྫས་བདུད་རྩི་སྨན་སྒྲུབ་ཁྲིགས་ཆགས་སུ་བཀོད་པ་བདེ་ཆེན་བདུད་རྩིའི་མྱུར་ལམ་ལྡེབ་༥། ༢༨ སྒྲུབ་ཆེན་ཁོག་དབུབ་ལྷན་སྐྱེས་གྲུབ་པ་མཆོག་གི་དགའ་སྟོན་ལྡེབ་༦། ༣༧ སྒྲུབ་མཆོད་བཅས་བཤམས་ཐོ་དང་འདོན་ཟིན་ཀུན་གསལ་མེ་ལོངས་ལྡེབ་༧། ༡༤ བཅས་ཆོས་ཚན་གསེར་རིའི་གྲངས་ལྡན་ཁོ་བོས་བྱས་པ་བཅས་སོ།

།འདིའི་ལུང་ཟིན་ཆོས་བདག་ཨ་འཛོམ་འབྲུག་པ་སྣ་ཚོགས་རང་གྲོལ་ཡིན་པས་དྲག་པོའི་ཟོར་དབང་གི་སྐབས་སུ་སྔགས་ཆས་གསོལ་ཞིང་ཟོར་བརྡེག་པས་ཀླ་ཀློའི་གྲོང་ཁྱེར་ཁྲི་ཕྲག་འཇིག་པར་གསུངས། དབང་ཁྲིད་གྲུབ་པའི་རྗེས་ཚོགས་འཁོར་རྒྱས་པར་གནང་ཞིང་ཟུར་གྱི་གདན་ས་ནས་ཚོགས་འཁོར་ཌཱ་དྲིལ་དང་བཅས་འདི་ལྟར་གནང་སྲོལ་ཡོད་ཅེས་གསུང་ཚུལ་ཐོས། རྗེ་ཀུན་གཟིགས་མཁྱེན་བརྩེའི་དབང་པོའི་འདས་མཆོད་དུ་ཟབ་ཆོས་འདི་ཚུགས་དགོས་པ་འཇམ་མགོན་ཀོང་སྤྲུལ་རིན་པོ་ཆེས་བཀའ་བསྩལ་བ་ལྟར་བླ་བྲང་དུ་སྒྲུབ་མཆོད་རྒྱུན་འཇག་ཡོད། གླེག་བམ། ཅ༽ པ་ལ། མངའ་རིས་རིག་འཛིན་ལེགས་ལྡན་རྡོ་རྗེའི་དྲང་སྲོང་དྲི་མེད་ཀུན་ཏུ་དགེ་བའི་སྒྲུབ་སྐོར་ལས་ཚོགས་དང་བཅས་པའི་ལྡེབ། ༡༤ དེའི་རྒྱུན་ཁྱེར་སོགས་ལྡེབ། ༡༢ དང༌། དྲང་སྲོང་ལོཀྟྲི་དྲག་པོའི་གཏོར་ཟློག་སོགས་མི་ཕམ་གསུང་ལྡེབ། ༨ གུ་རུ་རིན་པོ་ཆེས་གཉགས་ཛྙཱ་ན་ཀུ་མཱ་ར་ལ་བདུད་རྩི་ཡོན་ཏན་གྱི་རྒྱུད་ལུང་མན་ངག་སྤྱི་དང་ཁྱད་པར་རྡོ་རྗེ་འདུད་རྩི་གསང་བ་ཆེན་པོའི་མན་ངག་སྙིང་ཐིག་ཟབ་མོ་ཏིང་ངེ་འཛིན་བདུན་གྱི་རིམ་པར་ཕྱེ་བ་ཆོས་རྒྱལ་ཡབ་སྲས་སོགས་ལ་སྨིན་གྲོལ་སྩལ། དཔེ་རྒྱུད་པདྨ་བརྩེགས་པའི་ཕུག་པར་རྒྱས་བཏབ། ར་མོ་ཤེལ་སྨན་ཡེ་ཤེས་བཟང་པོས་སྤྱན་དྲངས་ཏེ་ཐུགས་ཉམས་སུ་བཞེས། སླར་ལུང་དོན་བཞིན་སྦས་པ་རྗེ་བླ་མར་སྔགས་སྲུང་ཨེ་ཀ་ཛ་ཊཱི་ཞིང་སྐྱེས་ཀྱི་མཁའ་འགྲོའི་རྣམ་པས་གཏེར་དཔེ་ཕུལ་བ་དག་པའི་སྣང་བར་པདྨ་འོད་དུ་ཕེབས་ནས་གུ་རུ་རིན་པོ་ཆེས་དབང་དང་གདམས་ངག་ཆིག་རྫོགས་སུ་སྩལ་བས་གཏེར་ཤོག་གི་ཚིག་དོན་ཡོངས་རྫོགས་མིག་འཁྲུལ་ལྟ་བུས་གཏན་ལ་ཕབ་མཛད་པའི་དབང་འཇམ་མགོན་ཀོང་སྤྲུལ་རིན་པོ་ཆེར་སྩལ་སྐབས་དག་སྣང་དུ། ནུབ་ཕྱོགས་སོ་མ་པུ་རིའི་ལྷ་ཁང་དུ་ཕེབས། རྒྱལ་པོ་ཛཿདང་མཁའ་འགྲོ་ལས་ཀྱི་དབང་མོ་དབྱེར་མེད་པའི་ཕྱག་ན་ཆང་སྣོད་ལྟ་བུའི་བུམ་པ་ཞིག་ཐོགས་ཏེ་འདི་རྒྱལ་པོ་ཛཿལ་བཀའ་བབས་ཀྱི་ཆུ་བོ་བཞི་འདུས་པའི་དབང་གི་ཆུ་རྒྱུན་མ་ཉམས་པ་ཡིན་གསུང་ནས་གར་ཆང་འདྲ་བའི་བདུད་རྩི་ཞིག་ལྗགས་ལ་ཕབ་པས་སྟོང་གསལ་བདེ་བས་མྱོས་པའི་ཡེ་ཤེས་ཀྱི་ཉམས་འཕར་བ་དང༌།

འཇམ་མགོན་རིན་པོ་ཆེ་བཞུགས་པ་ལའང་བདུད་རྩི་དྲང་པས་ཉམས་དེ་བཞིན་སྐྱེས་གསུངས་པ་སོགས་ཆོས་སྒོ་རེ་རེ་ལ་བརྟེན་ནས་བྱིན་རླབས་ཀྱི་ཕ་ཕོག་ཐོབ་པའི་ཚུལ་དཔག་པར་སླ་བ་མ་ཡིན་ཞེས་ཀུན་མཁྱེན་བསྟན་པའི་ཉི་མས་གསུངས། ཆོས་སྐོར་ལ་རྡོ་རྗེ་བདུད་རྩིའི་སྒྲུབ་ཐབས་ལྡེབ། ༧ དབང་ཆོག་ལྡེབ། ༦ སྒྲུབ་གཞུང་ལས་ཚོགས་བཅས་ལྡེབ། ༤༦ སྔགས་སྲུང་མའི་སྒྲུབ་སྐོར་ལྡེབ། ༡ བརྒྱུད་འདེབས་ལྡེབ། ༡ རྩ་བའི་དབང་ཆོག་ལྡེབ། ༢༥ ཡན་ལག་ལྷ་གསུམ་གྱི་བྱིན་རླབས་ལྡེབ། ༩ སྔགས་སྲུང་སྲོག་གཏད་ལྡེབ། ༥ སྔག་སྲུང་རང་གིས་ཕུལ་བའི། ཨེ། ཆོས་དབྱིངས་སོགས་ལྡེབ། ༡ སྒྲུབ་ཁོག་ལྡེབ། ༢༥ ལག་ལེན་ཟིན་བྲིས་ལྡེབ། ༦ སྦྱིན་སྲེག་ལྡེབ། ༡༥ ཡང་ཟབ་ཐུགས་རྗེ་ཆེན་པོ་རྒྱལ་བ་རྒྱ་མཚོའི་ཆོས་སྐོར་ཨོ་རྒྱན་དྲི་མེད་ཀུན་དགས་གདན་དྲངས་པའི་སྙིང་པོ་གཞན་ལ་མ་སྤེལ་བར་བྲག་དམར་མགྲིན་བཟང་གི་བྲེ་གུའི་སུལ་དུ་རྒྱས་བཏབ་པ་གཏེར་སྲུང་མཁའ་འགྲོས་དངོས་སུ་ཕུལ་བ་འཇམ་མགོན་ཀོང་སྤྲུལ་རིན་པོ་ཆེའི་བཀས་བསྐུལ་ཏེ་བླ་སྒྲུབ། ཐུགས་རྗེ་ཆེན་པོ། ཕྱག་ཆེན་བཅས་ཕབས་ཏེ་སྨིན་གྲོལ་ཆིག་རྫོགས་སུ་མཛད་ནས་ཟབ་དབང་ཐུན་མོང་མ་ཡིན་པ་བསྩལ་ཏེ་ཚེ་ལམ་ཀྱི་རྟོགས་པ་སྤར་བས་སྐུ་ཚེ་མཐར་ཕྱིན། ཙཱ་འདྲ་རིན་ཆེན་བྲག་ནས་སྐྱེ་བདུན་སྒྲུབ་ཆེན་མཛད་པས་རིལ་བུ་རྣམས་འཕུར་བ་སྡོང་པོ་ནགས་ནས་ཀྱང་རྙེད་རྒྱུ་ཡོད་པ་བྱུང༌། དེ་ལ་གཏེར་གཞུང་ལྡེབ། ༤༧ བརྒྱུད་འདེབས་ལྡེབ། ༡ ཆོག་ཁྲིགས་ལས་བྱང་ལྡེབ། ༡༡ སྒྲུབ་ཁོག་ལྡེབ། ༡༩ དོན་དབང་ལྡེབ། ༧ གནས་ལུང་ལྡེབ། ༡༣ བསྙེན་ཡིག་མདོར་དྲིལ་དུ་བཀོད་པ་ལྡེབ། ༡༠ ཐུགས་སྒྲུབ་ཡིད་བཞིན་ནོར་བུའི་རྒྱུད་འདེབས་ལྡེབ། ༡ རྒྱལ་ཆེན་སྡེ་བཞི་མཆོད་ཐབས་ལྡེབ། ༡ གཏེར་གཞུང་ལྡེབ། ༢༡ མཆོད་ཕྲེང་ལྡེབ། ༢ དབང་ཆོག་ལྡེབ། ༡༣ ཕྱག་རྒྱ་ཆེན་པོའི་དམར་ཁྲིད་ལྡེབ། ༤ བཅས་སོ། །ཆོས་རྒྱལ་གྱིས་གསོལ་བ་བཏབ་པའི་ངོར་གུ་རུ་རིན་པོ་ཆེ་དང་ལྷ་ལྕམ་མནྡཱ་ར་བར་སྐུ་གསུམ་ཧེ་རུ་ཀའི་རྒྱུད་དང་གདམས་པ་དཔག་མེད་གཏད་པའི་སྙིང་པོ་བླ་མ་བདེ་མཆོག་འཁོར་ལོའི་གདམས་སྐོར་རྒྱས་འབྲིང་བསྡུས་གསུམ་དུ་ཕྱེས་པའི་བསྡུས་པ་ཟབ་དོན་སྙིང་པོའི་བཅུད་དྲིལ་ཨེ་ཡུལ་རིགས་པའི་འབྱུང་གནས་ཀྱི་ཁ་སྟོད་གངས་བར་ཕུག་མོ་ཆེའི་སྒོ་སྐྱིབས་ཀྱི་བྲག་དབང་ཕྱུག་གི་མཚན་རྟགས་ཅན་དུ་སྦས་པ་རྒྱ་སྟོན་པདྨ་དབང་ཕྱུག་གིས་གཏོན།

སླར་དེ་ཉིད་དུ་སྦས་པ་ཡེ་ཤེས་མཁའ་འགྲོས་གཏེར་དཔེ་དངོས་སུ་བསྟན་ཅིང་བརྡའ་སྤྲད་རྗེས་གཏེར་སྟོན་པདྨ་དབང་ཕྱུག་གིས་དབང་དང་གདམས་ངག་རྫོགས་པར་སྩལ། དེ་འཕྲད་ཚིག་བརྒྱུད་གཏན་ལ་ཕབ། གྲུབ་དབང་ཤཱཀྱ་ཤྲཱི་སོགས་ཐུགས་སྲས་རྣམས་ལ་སྩལ། ཆོས་སྐོར་བརྒྱུད་འདེབས་ལྡེབ། ༡ གཏེར་གཞུང་ལྡེབ། ༡༥ དབང་ཆོག་ལྡེབ། ༡༥ རིམ་ལྔའི་ཁྲིད་ཡིག་ལྡེབ། ༣༠ ཞི་བྱེད་བདུན་གྱི་མན་ངག་ལྷ་བཙུན་སྔོན་མོས་ལྷ་རི་རོལ་པ་ནས་སྤྱན་དྲངས་ཏེ་སྦྲགས་ཀྱི་ཡང་རྫོང་དུ་སྦས་པ་གཏེར་ཆེན་མཆོག་གླིང་གིས་སྤྱན་དྲངས་ཏེ་ཤོག་སེར་རྗེ་བླ་མར་ཕུལ་བ་གཏན་ལ་ཕབས་པ། ཞི་བྱེད་ལྷ་མོ་བདུན་གྱི་མན་ངག་བདུད་རྩིའི་བུམ་པ་གཏེར་གཞུང་ལྡེབ། ༢༢ སྤྱིའི་ལས་བྱང་ལྡེབ། ༧ དབང་ཆོག་ལྡེབ། ༡༢ ལས་ཚོགས་སྦྱིན་སྲེག །བྱབས་ཁྲུས། བྱད་དཀྲོལ། འཆི་བསླུ་བཅས་གསལ་བར་བཀོད་པ་ལྡེབ། ༡༣ བཅས་སོ། །གླེགས་བམ་ཆ༽ པ་ལ། ཡཀྵ་རྩ་བའི་ཏནྟྲ་དང་རཏྣ་རྩལ་ཆེན་འདུས་པའི་རྒྱུད་ཀྱི་ཟབ་གསང་སྙིང་པོའི་བཅུད་ཕྱུངས་པ་མངའ་བདག་རྗེ་འབངས་ལ་གདམས་པ་སྙིགས་དུས་གདུལ་བྱའྀ་དོན་དུ་གཏེར་གནས་གསུམ་དུ་རྒྱས་གདབ་པ་བལ་པོ་ཨ་ཧཱུྃ་འབར་གྱིས་སྤ་གྲོ་ཅལ་གྱི་བྲག་དམར་ནས་སྤྱན་དྲངས་ནས་འགྲོ་དོན་རྒྱ་ཆེར་མཛད། ཕྱིས་དཔེ་ལུང་གཉིས་ཀའི་རྒྱུན་ཆད་པ་ལྕགས་འབྲུག་ཆོ་འཕྲུལ་ཟླ་བར་འཁོར་ལོ་དཔེ་རྙིང་དངོས་དང༌། སྒྲུབ་ཐབས་སྐོར་རྣམས་ཆོས་བདག་མཁའ་འགྲོས་བྱིན་རླབས་ཀྱི་ཚུལ་དུ་ཕུལ་བ་གཏན་ལ་ཕབ་པ་ཡཀྵ་ཛམྦྷ་ལ་དང་ཨོ་རྒྱན་རིན་པོ་ཆེ་དབྱེར་མེད་པས་སྨིན་གྲོལ་སྩལ་བ་གུ་རུ་ཇོ་རྩེ་བའི་གཏེར་དཔེ་དང་བརྒྱུད་པ་གཅིག་འདྲེས་སུ་གནང་བ། བལ་པོ་ཨ་ཧཱུྃ་གི་གླང་ཆེན་བཅས་ཆོག་ལྡེབ། ༤ ཛཾ་ནག་གཏེར་གཞུང་ལྡེབ། ༣༦ བརྒྱུད་འདེབས་ལྡེབ། ༡ ལས་བྱང་ལྡེབ། ༡༧ དབང་ཆོག་ལྡེབ། ༩ འདི་ལ་གཏེར་སྲུང་བཙན་རྒོད་ཞིག་ཡོད་པ་དེ་གསོལ་མཆོད་མ་བྱས་ན་འཚུབས་ཆ་འོང་གི་ཡོད། གཞུང་བཙན་གྱི་གསོལ་བྱང་རྗེ་དྷརྨ་མ་ཏིའི་གསུང་ལྡེབ།

ཡོད། རྟ་མགྲིན་དམར་པོ་དཔའ་བོ་གཅིག་པའི་མན་ངག་གནམ་ལྕགས་འཁོར་ལོ་གུ་རུ་རིན་པོ་ཆེས་ཆོས་རྒྱལ་ལ་གནང༌། དེས་མོན་གྱི་སྒོམ་པ་ཐ་མི་ནཱ་ཐ་ལ་རྗེས་སུ་གདམས་པ་དང༌། རྒྱལ་བསེན་གནད་འབེབས་ཀྱི་འཁོར་ལོ་བཅས་བྱང་པྲ་དུན་རྩེའི་གཙུག་ལག་གི་ཀ་ཞུར་སྦས་པ་མངའ་བདག་མོལ་མི་འཁྱིལ་གྱིས་སྤྱན་དྲངས་བ་སྔར་དར་ཞིང་གྲགས་ཆེ་ཡང་ཕྱིས་རྒྱུན་ཆད་པ། ལྕགས་འབྲུག་ལོར་རྗེ་བླ་མར་ཞིང་སྐྱེས་མཁའ་འགྲོས་རྒྱལ་བསེན་སྲོག་འཁོར་དཔེ་རྙིང་དངོས་སུ་ཕུལ། རྟ་མགྲིན་གྱི་གདམས་སྐོར་བྱིན་རླབས་ཀྱི་ཚུལ་དུ་གནང་བ་གཏན་ལ་ཕབ་ཅིང་བཀའ་དྲིན་དུ་སྩལ་བས་སློབ་མ་ལའང་བར་ཆད་སེལ་བའི་མཚན་མ་དངོས་སུ་བྱུང་བ་སོགས་བྱིན་རླབས་ཀྱི་བབ་ཆེན་པོ་དང་ལྡན་པའི་ཆོས་སྐོར་ལ། རྟ་མགྲིན་གནམ་ལྕགས་མེ་འཁོར་གཏེར་གཞུང་ལྡེབ། ༡༠ སྒྲུབ་ཐབས་དང་དབང་ཆོག་ལྡེབ། ༡༠ གུ་རུ་རིན་པོ་ཆེ་བྲག་ཕུག་མཱ་ར་ཏི་ཀར་བཞུགས་སྐབས་རྗེ་བཙུན་སྒྲོལ་མས་རྒྱུད་ལུང་མན་ངག་རྒྱ་ཆེར་སྩལ་བའི་གདམས་ངག་བསྡུས་པའི་ཚུལ་དུ་རྗེ་འབངས་རྣམས་ལ་གནང་བའི་བསྡུས་པ་སྒྲོལ་མ་འཇིགས་པ་ཀུན་སྐྱོབས་དང་གཙང་འོ་ཡུག་གཡག་སྡེའི་ལུང་ལག་གཡག་ལྕེའི་བྲག་ལ་སྦས་པ་གཏེར་སྟོན་གཡག་ཕྱར་སྔོན་མོས་བཏོན་ཤོག་སེར་སླར་ཡེར་པ་སེ་བ་ལུང་དུ་སྦས་པ་རོང་པ་བདུད་འདུལ་གླིང་པས་བཏོན་ཀྱང་འགྲོ་དོན་མ་བྱུང༌། རབ་ཚེས་ལྕགས་སྟག་ལོར་མཁའ་འགྲོ་ཙཎྜི་ཀས་མནལ་ལམ་དུ་ཤོག་སེར་ཕུལ་བ་གཏན་ལ་ཕབ་ནས་སྐལ་ལྡན་ལ་སྩལ་བ། སྒྲོལ་མ་འཇིགས་པ་ཀུན་སྐྱོབས་གཏེར་གཞུང་ལྡེབ། ༡༩ ཕྲིན་ལས་དབང་ཆོག་ལྡེབ། ༡༡ མཆོད་སྦྱིན་མདོས་ཆོག་ལྡེབ། ༡༤ མདོས་ཆོག་འདི་བསྟན་འགྲོའི་དོན་དུ་བཏང་ན་བར་ཆད་རྐྱེན་ངན་ཐམས་ཅད་བཟློག་པ་ལ་རྣོ་མྱུར་ཟབ་ཁྱད་ཆེ་ཞིང༌། ཡོངས་གྲགས་ཀྱི་སྒྲོལ་མདོས་སུ་མེད་པའི་མཎྜལ་བཞི་ཆོག་དང་ལས་བཞིའི་སྦྱིན་སྲེག་སོགས་ཀུན་གོ་ཆིག་ཆོད་ཀྱི་ཁྱད་ཆོས་དང་ལྡན་པ། དྲག་པོའི་སྲུང་བཟློག་བསད་པའི་ལས་སྦྱོར་གྱི་འཚུབས་གཉན་མེད་པའི་དུས་རིམ་ཡིན་ཞེས་རྗེ་བླ་མ་རྡོ་རྗེ་འཆང་ཆོས་ཀྱི་བློ་གྲོས་རིན་པོ་ཆེའི་ཞལ་ལས་ཐོས་པའོ།

།དབུ་རུ་ལྷ་སའི་སྟོན་པ་ཤཱཀྱ་འོད་ཀྱིས་བྱང་པྲ་དུན་རྩེའི་མཆོད་རྟེན་ནས་དྲག་སྔགས་གཙོ་བོར་གྱུར་པའི་གཏེར་ཆོས་མང་པོ་སྤྱན་དྲངས་པའི་བྱེ་བྲག་ཕྱག་ན་རྡོ་རྗེ་མེ་འབར་ཅེས་པའི་སྒྲུབ་ཐབས་ཟབ་འདྲིལ་གྱི་ཤོག་སེར་གཏེར་སྲུང་མཁའ་འགྲོས་ཕྱག་ཏུ་ཕུལ་བ་གཏན་ལ་ཕན་པ་ནི་གཏེར་གཞུང་ལྡེབ། ༥ ཕྲིན་ལས་དབང་ཆོག་ལ་ལྡེབ། ༨ ཉང་པོ་བསམ་གཏན་གླིང་པའི་བཀའ་བརྒྱད་དྲེགས་པ་ཀུན་འདུལ་གྱི་ཡང་བཅུད་སྙིང་པོའི་སྐོར་རྣམས་འདབ་གཏེར་དུ་སྦས་པ་རྒྱུད་ལུང་མན་ངག་གསུམ་གྱི་ཆོས་སྐོར་ལེ་ཚན་བདུན་ཡོད་པའི་ཤོག་སེར་མཁའ་འགྲོས་ཕྱག་ཏུ་ཕུལ་བ་རྒྱུད་ལུང་གཉིས་དང་ལས་བྱང་ཙམ་གཏན་ལ་ཕབ་པར་མཛད་ཅིང་དབང་ཆོག་སོགས་འབེབས་པར་མ་བྱུང་ཞེས་འཇམ་མགོན་རིན་པོ་ཆེའི་རྣམ་ཐར་ཆེན་མོར་གསུངས་ཀྱང་ད་ལྟ་གཏེར་མཛོད་དུ་བཞུགས་པ་བརྒྱུད་འདེབས་ལྡེབ། ༡ ལས་བྱང་ལྡེབ། ༨ མཆོད་ཕྲེང་ལྡེབ། ༣ ལས་རྒྱུད་ལུང་གཉིས་གཏན་ནས་མི་འདུག །གཏེར་སྟོན་དྲི་མེད་པདྨ་གླིང་པའི་སྐུ་གསུང་ཐུགས་སྲས་འཇམ་མགོན་སྤྲུལ་སྐུ་པདྨ་ཐུགས་རྗེའི་དབང་ཕྱུག་ཕྱག་ནས་དྲེགས་འདུལ་དཔེ་རྙིང་པོད་ཆུང་ཞིག་འཇམ་དབྱངས་ཆོས་ཀྱི་བློ་གྲོས་རིན་པོ་ཆེར་སྤྱན་འབེབས་ཞུས་པ་རྩ་དབང་དངོས་སྟ་ཅན་ཤིན་ཏུ་རྒྱས་པ་ཞིག་འདུག་པ་དེའི་རྒྱུན་སྤེལ་བར་གསོལ་བ་བཏབ་པས་མདང་གླེགས་བམ་ཞིག་རྙེད་པ་རྨིས་པ་འདི་ཡིན་གསུང་ནས་དོན་དབང་ཞིག་ཁོལ་ཕྱུངས་མཛད་པ་ཁྱེད་ནས་ཁྲིགས་སྡཻབ་གྱིས་གསུངས་པ་ལྟར་རྒྱ་གར་ནས་གཏེར་མཛོད་གསར་པའི་ནང་བཞག་ཡོད་པ་ལྡེབ། ༡༠ གུ་རུ་རིན་པོ་ཆེས་དུར་ཁྲོད་བསིལ་བ་ཚལ་དུ་བཞུགས་སྐབས་རྡོ་རྗེ་ཕག་མོས་རྒྱུད་དང་མན་ངག་རྒྱ་ཆེར་སྩལ་བ་རྒྱས་འབྲིང་བསྡུས་པ་སྙིང་པོའི་སྐོར་དང་བཞིར་ཕྱེས་པའི་བསྡུས་པ་ཕག་མོ་དཀར་མོའི་སྒྲུབ་ཐབས་ཡེ་ཤེས་འཁོར་ལོ་གསང་བ་ཆེན་པོའི་ཐུགས་ཏིག་ཨེ་སྦེ་ལྕོག་གར་དབང་ལས་འཕྲོ་གླིང་པས་ཡར་ཀླུང་ཤེལ་བྲག་པདྨ་བརྩེགས་པ་ནས་སྤྱན་དྲངས།

ཐུགས་དམ་ཉམས་བཞེས་མཛད་དེ་སླར་འདབས་གཏེར་དུ་སྦས་པ་ཆོས་བདག་ཡེ་ཤེས་མཁའ་འགྲོས་རྗེ་ཉིད་ལ་མདངས་གསོལ་དུ་ཕུལ་བ། ལྕགས་འབྲུག་ལོར་གཏན་ལ་ཕབ་པའི་ཚེ་དངོས་ཉམས་རྨི་ལམ་གྱི་ཚུལ་དུ་བྱིན་གྱིས་བརླབ་པས་ཆོས་སྒོ་འབྱེད་པར་རྗེས་སུ་གདམས་པ་ལྟར་འཇམ་མགོན་ཆོས་རྗེར་སྩལ་བ་བརྒྱུད་འདེབས་ལྡེབ། ༡ གཏེར་གཞུང་ལྡེབ། ༤༨ དབང་བསྐུར་གསལ་བྱེད་ལྡེབ། ༧ བཅས་ད་ལྟ་དཔེ་ལུང་གི་རྒྱུན་བཞུགས་པ་རྣམས་ཏེ། འདི་ཡན་ཆད་ཤོག་སེར་ལས་ཕབ་སྤེལ་གནང་བ་དང༌། །སྤྱིར་ཆོས་རྒྱུན་གྱི་ཏིང་ངེ་འཛིན་བརྙེས་པའི་བྱང་ཆུབ་སེམས་དཔའ་ལ་སྐད་ཅིག་རེ་རེར་ཡང་སངས་རྒྱས་དང་བྱང་སེམས་ལས་ཆོས་གཏེར་རྙེད་པ་བསམ་གྱིས་མྀ་ཁྱབ་ཅིང༌། །བསྐལ་བཟང་སངས་རྒྱས་སྟོང་གི་སྐུ་ཚེ་དང་མཛད་ཕྲིན་སངས་རྒྱས་མོས་པ་སྣང་མཛད་གཅིག་ལ་མངའ་བར་གསུངས་པ་ལྟ་བུའི་རྗེ་འདི་ནི་བོད་ཡུལ་གཏེར་ཆོས་ཡོངས་རྫོགས་ལ་རང་དབང་ཐོབ་པས་དམིགས་བསལ་ཡང་གཏེར་གྱི་ཤོག་སེར་མཁའ་འགྲོ་གཏེར་སྲུང་རྣམས་ཀྱིས་ཕྱག་ཏུ་ཕུལ་ཀྱང་ཆོས་སྒོ་མ་ཕྱེས་པའི་རྣམ་གྲངས་རྣམ་ཐར་ཆེན་མོར་བཞུགས་བྱང་གསལ་བ་ལྟར་དང༌། འཇམ་མགོན་བླ་མས་མཁྱེན་རྟོགས་མ་བྱུང་བའང་ཡོད་པར་གསུངས་པ་ལྟར་ཡིན་ཀྱང༌། འདི་དག་ཀྱང་མགོ་གཞུག་མ་ཚང་བའི་ཐོ་རེ་ལོང་དུ་མི་སེམས་པར་གསང་བ་ཟབ་མོ་འདི་དག་ཕབས་སྤེལ་གནང་བ་རྒྱུད་ལས། འཆད་པ་པོ་ང་ཆོས་ཀྱང་ང༌། རང་གི་ཚོགས་ལྡན་ཉན་པ་ང༌། ཞེས་དང༌། རིག་འཛིན་རྩ་རྒྱུད་ཐམས་ཅད་པའི་དུམ་བུ་ལས། དེ་དག་གསལ་བར་བྱེད་པ་ནི༔ རང་སྣང་ཉིད་ལ་རང་གིས་སྤྱད༔ སྟོན་བྱེད་གཙོ་དང་སྡུད་བྱེད་འཁོར༔ བསྒྲུབ་བྱའི་ཆོས་དང་སྒྲུབ་བྱེད་ཀུན༔ རང་ལས་ལོགས་སུ་མ་ཡིན་ཏེ༔ ཞེས་པ་ལྟར་གུ་རུ་རྗེ་འབངས་དང་བཅས་བོད་འབངས་ཕྱི་མའི་གདུལ་བྱ་འདུལ་བ་ཐུགས་རྗེ་རྩལ་སྤྲུགས་སུ་མཛད་པའི་བཀའ་དྲིན་བསམ་གྱིས་མི་ཁྱབ་པས་ཐུགས་རྗེ་ཡས་སྤྲུལ་གྱི་རིག་འཛིན་རྩལ་འཆང་རྣམ་གསུམ་གྱི་སྟོན་འཁོར་གྱི་ཚོགས་པའི་རྟེན་འབྲེལ་ཕུན་སུམ་ཚོགས་པས་དུས་ཀྱི་ཐ་མ་ལ་ཟབ་ཆོས་འདི་ཙམ་གྱི་སྨིན་གྲོལ་སྤྱོད་པའི་སྐལ་བ་ཤིན་ཏུ་བཟང་པོའི་རྩེར་སོན་པས་ཟབ་གཏེར་རིན་ཆེན་གཏེར་གྱི་མཛོད་ཅེས་མཚན་དོན་མཐུན་པར་མཛད་པས་གསང་ཆེན་རྡོ་རྗེའི་སྟོན་པ་དངོས་ཀྱི་ཞབས་ལ་གཏུག་པ་དང་མཚུངས་ཤིང༌།

ཉམས་སུ་བླངས་ན་གཏེར་ཁ་རེ་རེ་ལའང་གང་ཟག་གཅིག་འཚང་རྒྱ་བའི་ལམ་ཡོངས་སུ་རྫོགས་པར་མངའ་བའི་ཁྱད་ཆོས་རྨད་དུ་བྱུང་བའི་རྡོ་རྗེ་གསང་བའི་ཚིག་ནོར་བུ་རིན་པོ་ཆེ་ཐང་མལ་བརྡལ་བའི་བཀའ་དྲིན་ངོ་ཤེས་པས་འཆད་སྤེལ་དང་ཁྱད་པར་ཉམས་སུ་ཅི་ལོན་བྱེད་པ་གལ་ཆེ་བའང་འཕྲོས་དོན་དུ་སྨོས་པ་དང༌། གཏེར་རྙིང་དཔེ་ལུང་གི་རྒྱུན་དཀོན་པའི་མི་འགྱུར་ལས་འཕྲོ་གླིང་པའི་པདྨ་གཏུམ་པོའི་དབང་གནང་སྐབས་མེ་ལོང་གི་སྔགས་འཁོར་བསྲུབ་ཏུ་མེད་པའི་རང་བྱོན་དུ་སོང་བའི་མཚན་རྟགས་བྱུང་བའི་གཏེར་གཞུང་ལྡེབ། ༤ དབང་ཆོག་ལྡེབ། ༤ ར་ཞི་པདྨ་རིག་འཛིན་གྱི་ཁྱུང་ལྔའི་དབང་འོག་གདོན་གྱིས་ཟིན་པའི་སློབ་མ་ཞིག་ལ་སྩལ་བས་ནད་གཞི་མེད་དུ་དྭངས་པའི་ཟབ་ཆོས་ལ་གཏེར་གཞུང་ལྡེབ། ༥ དབང་ཆོག་ལྡེབ། ༣ སྟག་མོ་གཏེར་སྟོན་དབོན་སྲས་ཁྱུང་ཐོག་གི་ཚེ་སྒྲུབ་ཡེ་ཤེས་སྲོག་ཏིག་གཏེར་གཞུང་ལྡེབ། ༤ དབང་ཆོག་ལྡེབ། ༥ ཏའུ་རོག་རྗེ་གླིང་པའི་ཚེ་སྒྲུབ་གསང་བ་རྨད་བྱུང་གཏེར་གཞུང་ལྡེབ། ༤ དབང་ཆོག་ལྡེབ། ༦ འདི་རྣམས་ཀྱི་གཏེར་རྙིང་ཚན་པ་རེ་གཏེར་སྲུང་གིས་ཕུལ་བ་ལས་དབང་ལུང་སྩལ་བ་དང༌། ཉང་གཏེར་གུ་རུ་མཚོ་སྐྱེས་རྡོ་རྗེའི་ཕྲིན་ལས་དབང་ཆོག་དང་བཅས་པ་ལྡེབ། ༢༧ ཉང་གཏེར་ཐུགས་ཆེན་འགྲོ་འདུལ་གྱི་གཟུངས་ཁྲུས་ཆོ་ག་ལྡེབ། ༧ ལས་བྱང་ལྡེབ། ༡༦ དབང་ཆོག་ལྡེབ། ༢༦ ཚེ་སྒྲུབ་ཆེན་མོ་ལྡེབ། ༧ གླེགས་བམ་ ཇ༽ པ་ལ། ར་ཤག་མ་མོ་སྒང་ཤར་ཡར་རྗེ་ཨོ་རྒྱན་གླིང་པ་ལས་ཉེ་བརྒྱུད་གསན་ཅིང༌། གཏེར་སྲུང་གིས་དཔེ་ཕུལ་བས་དབང་ཁྲིད་སྩལ་བའི་བརྒྱུད་འདེབས་ལྡེབ། ༡ ལས་བྱང་ཆེན་མོ་ལྡེབ། ༣༠ ལས་བྱང་ཆུང་བ་ལྡེབ། ༨ དབང་ཆོག་ལྡེབ། ༣༦ བྱང་ཆུབ་གླིང་པ་དཔལ་གྱི་རྒྱལ་མཚན་གྱི་ཐུགས་གཏེར་གུ་རུའི་ཐུགས་སྒྲུབ་འཁོར་བ་རང་གྲོལ་ལས་བྱང་ལྡེབ། ༢༢ གཏེར་སྲུང་སྤུ་གྲི་རྣམ་གསུམ་གཏོར་ཆོག་ལྡེབ། ༤ དེའི་དབང་ཆོག་ལྡེབ། ༣༡ དོན་དབང་ལྡེབ། ༦ བྱང་གླིང་ཡང་དག་ཞི་ཁྲོ་ཕུར་གསུམ་གྱི་ལས་བྱང་ལྡེབ།

༢༢ བཀའ་སྲུང་མ་མགོན་ལྕམ་དྲལ་གཏོར་ཆོག་ལྡེབ། ༦ ཡང་དག་ཞི་ཁྲོ་ཕུར་གསུམ་གྱི་དབང་ཆོག་ལྡེབ། ༤༡ ཡང་དག་གི་ཆ་ལག་ཚེ་སྒྲུབ་གསང་བ་ཡང་ཁོལ་གྱི་སྒྲུབ་ཐབས་དབང་བསྐུར་བཅས་ལྡེབ། ༡༡ རྟ་མགྲིན་བདེ་བཤེགས་འདུས་པ་དྲེགས་པ་ཀུན་སྒྲོལ་གྱི་ཆོས་སྐོར་སྤ་གྲོ་དཔྱལ་དཀར་གྱི་བྲག་དམར་ལ་མངའ་བདག་གི་སྦས་པ་དེའི་ཐུགས་སྤྲུལ་གཏེར་སྟོན་གྲུ་གུ་ཡང་དབང་རྩལ་གྱིས་སྤྱན་དྲངས་པའི་དཔེ་རྙིང་ཕྱག་ཏུ་འབྱོར་བ་ཨོ་རྒྱན་དང་གཏེར་སྟོན་དབྱེར་མེད་པས་སྨིན་གྲོལ་ཆིག་རྫོགས་སུ་སྩལ་བ་བརྒྱུད་འདེབས་ལྡེབ། ལས་བྱང་ལྡེབ། ༢༦ སྨན་མཆོད་ལྡེབ། ༢ ལྷག་མ་དང་བྲོ་རབས་ལྡེབ། ༦ གཏོར་འབུལ་ལྡེབ། ༣ དྲགས་སྔགས་སྤུ་གྲིའི་མན་ངག་ལྡེབ། ༨ བསྟོད་ཆེན་ལྡཻབ། ༧ བསྐུལ་བ་ལྡེབ། ༨ སྒྲུབ་ཐབས་མན་ངག་ཤོག་དྲིལ་ལྡེབ། ༧ སྔག་བྱང་ལྡེབ། རྟེན་གཏོར་ལྡེབ། ༦ བསྙེན་ལུགས་ལྡེབ། ༣ སྔགས་ཐེམ་མོའི་སྤུ་བྲི་ལྡེབ། ༢ སྦྱིན་སྲེག་ལྡེབ། ༤ དབང་ཆོག་ལྡེབ། ༢༣ རྗེས་གནང་ལྡེབ། ༩ འདོན་འགྲིགས་ལྡེབ། ༤ བཅས་དང༌། འདི་ལ་རྒྱུད་ཞིག་ཡོད་པ་གཏེར་མཛོད་དུ་མ་ཚུད་ཀྱང་ལུང་རྒྱུན་ཁྱབ་བདག་བླ་མ་འཇམ་དབྱངས་ཆོས་ཀྱི་བློ་གྲོས་ལས་ལུང་བཀའ་དྲིན་ཐོབ་པའི་དཔེ་རྒྱུན་དབྱིག་ལེན་དཔེ་མཛོད་ལས་ཐོབ་པ་ལྡེབ། རྟ་མགྲིན་དྲེགས་པ་ཀུན་སྒྲོལ་འདི་ཡི་ཆོས་རྒྱུན་མདོ་སྨད་རེ་ཀོང་ཕྱོགས་སུ་པིས་མདོའི་སྔགས་པ་རྣམས་ལ་དར་སྲོལ་འདུག །གླེགས་བམ་ ཉ༽ པ་ལ། གཏེར་ཆེན་རྡོ་རྗེ་གླིང་པའི་གསང་ཡུམ་ལྷོ་བྲག་རྡོ་རྗེ་མཚོར་སྐྱེ་བ་བཞེས་པའི་བག་ཆགས་ཀྱིས་བྱིན་རླབས་ཉེ་བརྒྱུད་བཀའ་བབས་སྔ་ཕྱི་མང་དུ་བྱུང་བ་བླ་མ་བཀའ་འདུས། བཀའ་བརྒྱད་གསང་རྫོགས། ཐུགས་ཆེན་རྒྱལ་བ་རྒྱ་མཚོ་དང་ངན་སོང་ཀུན་སྐྱོབས། ཧཱུྃ་སྐོར་སྙིང་ཐིག །མ་རྒྱུད་ཀློང་གསལ་འབར་མ་རྣམས་དང༌། འདུས་པ་སྐོར་བཞི་ལས་མཁའ་འགྲོ་བཀའ་འདུས་ཀྱི་བརྡའ་ཡིག་ཕྱག་ཏུ་བབ་པ་ལས་གཏན་ལ་འབེབས་པ། བླ་མ་བཀའ་འདུས་ལས་བྱང་ལྡེབ།

༢༠ ལྷན་ཐབས་ལྡེབ། ༡ དབང་ཆོག་ལྡེབ། ༣༠ དོན་དབང་ལྡེབ། ༧ རྫོགས་ཆེན་ཧཱུྃ་སྐོར་སྙིང་ཐིག་ལས་བྱང་ལྡེབ། ༡༨ དབང་ཆོག་ལྡེབ། ༢༦ ཁྲིད་འཆད་ཐབས་ལྡེབ། ༣ ཉམས་ལེན་སྔོན་འགྲོ་ལྡེབ། ༡༧ བར་དོའི་མ་ཡིག་ལྡེབ། ༧ གཅོད་ཡུལ་ལྡེབ། ༡༠ བཅས་སོ། རིན་ཆེན་གླིང་པའི་ཡེ་ཤེས་ཀྱི་སྐུས་བླ་རྫོགས་ཐུགས་གསུམ་གྱི་སྙིང་པོའི་བཅུད་དྲིལ་གནང་བ་ལས། རྫོགས་པ་ཆེན་པོ་ཆིག་ཆོད་ཀུན་གྲོལ་གཏེར་གཞུང་ལྡེབ། ༡༧ དབང་ཆེན་ལྡེབ། ༡༠ ཁྲིད་ཡིག་ལྡེབ། ༡༨ ཡང་མཇལ་ཕྱག་མང་པོ་འོང་བའི་སྐབས་ཤིག་གྲུབ་ཆེན་ཐང་རྒྱལ་གྱི་སྐུའི་བཀོད་པ་གསུམ་བསྟན་པའི་ཡ་གྱལ་མངའ་རི་ཚུལ་ཁྲིམས་བཟང་པོ་ཞེས་འཆི་མེད་རྡོ་རྗེའི་སྐུ་བརྙེས་པ་དངོས་སུ་བྱོན་ནས་ཐུགས་རྗེ་ཆེན་པོ་ཡི་གེ་དྲུག་པའི་གསོལ་འདེབས་དཔེ་དང་བཅས་པ་གནང་བས་འགྲོ་བ་མང་པོ་རྗེས་འཛིན་མཛད་པ་དེ་དབང་ཁྲིད་རྒྱུན་མཁན་ཆེན་བཀྲ་ཤིས་འོད་ཟེར་ནས། རིག་འཛིན་ཁམས་གསུམ་ཡོངས་གྲོལ་ལ་གསུངས། དེས་ཞྭ་དེའི་འཁྲུལ་ཞིག །དེས་རྫ་རོང་ཕུག་གི་གཡུ་སྒྲའི་རྣམ་འཕྲུལ་ངག་དབང་བསྟན་འཛིན་ནོར་བུ་ལ་གསུངས་པས། སྟོད་མངའ་རིས། བལ་ཡུལ། འབྲས་ལྗོངས། འབྲུག་རྣམས་སུ་ཡིག་དྲུག་བཟླ་མཁན་དང༌། འདིའི་སྒོ་ནས་ཡིག་དྲུག་དུང་སྒྲུབ། སྨྱུང་གནས་སྲུང་མཁན་གྱི་འགྲོ་དོན་མཛད་བཞིན་པའོ། །གཏེར་མཛོད་དུ་མངའ་རི་ཚུལ་ཁྲིམས་བཟང་པོའི་ཐུགས་ཆེན་གསོལ་འདེབས་སྒྲུབ་ཐབས་ལྡེབ། ༤ རིག་གཏད་ལྡེབ། ༦ ཞྭ་དེའི་འཁྲུལ་ཞིག་རིན་པོ་ཆེའི་ཚོགས། བྱང་ཆོག། སྨྱུང་གནས་ལེན་ཚུལ་ལྡེབ། རྫ་སྤྲུལ་མདོ་སྔགས་བསྟན་འཛིན་གྱིས་མཛད་པའི་ཁྲིད་ཡིག་ལྡེབ་བཅས་གཞུགས། པད་གླིང་གཏེར་སློབ་ཉེར་གཅིག་གྲས་འགྲོ་འདུལ་ལས་འཕྲོ་གླིང་པའི་ཐུགས་ཆེན་དོན་གསལ་སྒྲོན་མེ་ཉེ་བརྒྱུད་བྱིན་རླབས་སྩལ་བའི་བརྒྱུད་འདེབས་ལྡེབ། ༡ ལས་བྱང་ལྡེབ། ༡༡ དབང་ཆོག་ལྡེབ། ༣༥ མཆོག་ལྡན་མགོན་པོའི་གཉེན་པོ་ལྷ་ལྔའི་གཏེར་གཞུང་ལྡེབ། ༦ གཉེན་པོ་ལྷ་ལྔའི་ཕྲིན་ལས་དབང་བསྐུར་བཅས་ལྡེབ།

༡༢ ལྷ་བཙུན་ཚེ་གཡང་འགུགས་པའི་ཕྲིན་ལས་ལྡེབ། ༡༠ བསང་མཆོད་ལྡེབ། ༢ དེའི་དབང་གི་མཚམས་སྦྱོར་ཆོས་ཀྱི་བློ་གྲོས་གསུང་ལྡེབ། ༥ མེ་ལོང་རྡོ་རྗེའི་སྙིང་ཐིག་སྐོར་ལྡེབ། བཞུགས། འཕྲེང་མགོ་གཏེར་ཆེན་ཤེས་རབ་འོད་ཟེར། འཇའ་ཚོན་སྙིང་པོ། སྟག་ཤམ་བསམ་གཏན་གླིང་པ། ཀློང་གསལ་སྙིང་པོ་སོགས་ཀྱི་ཡང་གཏེར་དང་ཉེ་བརྒྱུད་བཞུགས་པས་མཚོན་ཉང་གུར་བྱང་གསུམ་གྱི་མཚོན་གཏེར་ཆེན་གཏེར་ཕྲན་ཉེ་བརྒྱུད་དང་ཡང་གཏེར་གྱི་བཀའ་བབས་བརྙེས་པས་བྱིན་རླབས་ཆེ་བ་གཞིར་བཅས་ཀྱང་དཔེ་དང་དབང་ལུང་གི་རྒྱུན་སྔར་ནས་བཞུགས་བཞིན་པ་དང༌། གཏེར་མཛོད་དུ་ཕལ་ཆེར་བཞུགས་པས་ཆོས་ཚན་དམིགས་བསལ་འདིར་མ་བཀོད་ཀྱང་རུང་སྙམ། ལས་འཕྲོ་གླིང་པའི་པདྨ་གཏུམ་པོ་མན་ཆད་དཔེ་རྙིང་ཕྱག་ཏུ་འབྱོར་བ་ལས་ཆོས་རྒྱུན་སྤེལ་བའོ། །བཞི་པ་ཟབ་མོ་དགོངས་པའི་གཏེར་ནི། རྗེ་བཙུན་འཇམ་དཔལ་གཞོན་ནུའི་ཡེ་ཤེས་ཀྱི་གོང་བུ་བདག་ཅག་གི་སྣང་ཆར་བསྟན་པ་ཡོངས་རྫོགས་ཀྱི་དགེ་བའི་བཤེས་གཉེན་དུ་བྱོན་པས་སྐུ་ཆུང་ངུ་དགུང་ལོ་བརྒྱད་ཙམ་ནས་གུ་རུ་ཡབ་ཡུམ་སོགས་མཇལ་བ་དང་སྔོན་གནས་རྗེས་དྲན་དང་སྒྲུབ་ཐབས་མང་པོ་ཐོགས་མེད་དུ་འབྱུང་བ་ཡོད་ཀྱང་དེ་འདྲའི་རིགས་གལ་ཆུང་བཏང་སྙོམས་ཁོ་ནས་དམིགས་མེད་དུ་རྒྱས་བཏབ་ཀྱང་དགོངས་ཀློང་ཡེ་ཤེས་ཀྱི་གསང་མཛོད་ལས་ཤུགས་འབྱུང་དུ་བརྡོལ་བའི་སྐོར་ལ། བྱང་ལམ་དགེ་རྒྱལ་ཕྱོགས་སུ་ཕེབས་སྐབས་ཁྲུམས་ཟླའི་ཚེས་བཅུ་ལ་གུ་རུ་ཟ་ཧོར་མ་གཙོ་འཁོར་གསུམ་གྱི་མཚོ་སྐྱེས་སྙིང་ཐིག་གི་རྩ་སྒྲུབ་དང༌། ཐ་སྐར་ཟླ་བར་བསམ་ཡས་གུ་རུའི་སྐུ་ཚབ་མཚོ་སྐྱེས་རྡོ་རྗེའི་ཡན་ལག་གི་ཆོས་སྐོར་ཀྱང་དགོངས་ཀློང་དུ་གསལ་བ་ཕྱིས་གཏེར་ཆེན་མཆོག་གླིང་ལ་ཆོས་སྒོ་ཕྱེས་པ། འདི་ལ་བླ་མ་མཚོ་སྐྱེས་སྙིང་ཐིག །ཡི་དམ་ཡང་དག་དམར་པོ། མཁའ་འགྲོ་མནྡཱ་ར་བ། བཀའ་སྲུང་དཔལ་མགོན་མ་ནིང་གི་སྒྲུབ་ཐབས། རྫཽགས་རིམ། ལས་ཚོགས་བཅས་བཞུགས་ཀྱང༌།

གཏན་ལ་ཕབ་པའི་ཆོས་སྐོར་མཚོ་སྐྱེས་སྙིང་ཐིག་གི་བརྒྱུད་འདེབས་ལྡེབ། ༡ ལས་བྱང་ལྡེབ། ༨ མཆོད་ཕྲིན་ལྡེབ། ༢ སྐོང་བཤགས་ལྡེབ། ༥ དབང་ཆོག་ལྡེབ། ༩ རྩ་དབང་གཏེར་གཞུང་ལྡེབ། ༢ ཡུམ་བཀའ་མནྡཱ་ར་བ་གཏེར་མཛོད་དུ་མི་བཞུགས་ཀྱང་བརྒྱུད་འདེབས་ལྡེབ། ༡ ལས་བྱང་འཇའ་ལུས་རྡོ་རྗེའི་སྲོག་སྒྲུབ་ལྡེབ། དབང་གཏེར་གཞུང་ལྡེབ། མཚམས་སྦྱོར་གསར་བྲིས་ལྡེབ། བཅས་རྒྱ་གར་ནས་སྤར་བཏབ་པའི་གཏེར་མཛོད་དུ་དབང་རྒྱུན་ལ་ཕན་རེའི་བཞུགས་སུ་གསོལ་ཡོད་ཅིང༌། འདིའི་རྩ་བ་གསུམ་གྱི་སྐུ་རྟེན་གཏེར་ཟླ་གམ་དབང་ཕུག་ཏུ་རྗེ་ཉིད་ཀྱི་གཟུངས་རབ་གནས་ཅན་དང༌། རྡོ་ལེབ་ལ་བརྐོས་པའི་སྔགས་སྲུང་དང༌། གཡུ་སྒྲོན་སྐུ་ཡོད་པ་སྲུང་མ་དངོས་སུ་ཐིམ་པ་ཡིན་ཞེས་རྗེ་བླ་མ་དྷརྨ་མ་ཏིའི་ཞལ་ལས་ཐོས། གླེགས་བམ་ ཏ༽ པ་ལ། དགུང་གྲངས་སོ་ལྔ་པར་འཕགས་མ་ཡིད་བཞིན་འཁོར་ལོ་ཡི་གེ་བཅུ་པའི་སྒྲ་གདངས་ཅན་དང་ཤྲཱི་སེངྷ་བི་མ་ལ་མི་ཏྲ། མཚོ་སྐྱེས་རྡོ་རྗེ་གསུམ་གྱིས་བརྡའ་དོན་ངོ་སྤྲོད་ཀྱི་དབང་བསྐུར་ནས་གཏན་ལ་ཕབ་པའི་འཆི་མེད་འཕགས་མའི་སྙིང་ཐིག་གདམས་སྐོར་རྫོགས་པར་ཐུགས་ལ་སད་པ་ལས་བྱང་ཙམ་གཏན་ལ་ཕབ་སྟེ་ཐུགས་ཉམས་སུ་བཞེས་པས་བར་ཆད་ཀྱི་གཡུལ་ལས་རྒྱལ། ཁྱད་པར་བི་མ་ལས་ཡང་ཡང་བྱིན་རླབས་སྩལ་ཞིང་བྲིས་ཟིན་ཞུ་དག་གི་ཚུལ་མཛད། ལོ་ལྔར་གསང་རྒྱས་བཏབ་སྟེ་ཐོག་མར་གཏེར་ཆེན་མཆོག་གླིང༌། འཇམ་མགོན་གུ་ཎ། རྒྱལ་དབང་ཀརྨ་པ་བཅུ་བཞི་པ་སོགས་ལུང་ཟིན་རྣམས་ལ་སྩལ་བས་སྐུ་ཚེའི་བར་ཆད་བསལ་ཞིང་དགེ་ལེགས་ཀྱི་ཡོན་ཏན་ཡར་ཟླ་ལྟར་འཕེལ། འདི་ལའང་རྫོགས་རིམ་དང་ལས་ཚོགས་སོགས་ཟབ་རྒྱས་བཞུགས་ཡོད་འདུག་ཀྱང༌། རྩ་བའི་ཕྲིན་ལས་ལྡེབ། ༡༠ བརྒྱུད་འདེབས་ལྡེབ། ༡ སྨན་མཆོད་ལྡེབ། ༡ ཚོགས་བསྡུས་ལྡེབ། ༡ མཆོད་ཕྲེང་ལྡེབ། ༡ སྐོང་བ་ལྡེབ། ༤ རྒྱུན་ཁྱེར་ལྡེབ། ༤ རྩ་དབང་ལྡེབ། ༡༣ ཚེའི་རྗེས་གནང་ལྡེབ། ༢ ཡང་ཟབ་ཚེའི་བྱིན་རླབས་ལྡེབ། ༣ རྣམས་གཏེར་གཞུང་དང༌།

རྩ་དབང་ཆོག་ཁྲིགས་ལྡེབ། ༢༩ ཐུན་མོང་ཚེའི་རྗེས་གནང་ལྡེབ། ༨ ཡང་ཟབ་ཚེའི་བྱིན་རླབས་ལྡེབ། ༨ ཚེ་འགུགས་ལྡེབ། ༡ བདག་འཇུག་ལྡེབ། ༥ སྦྱིན་སྲེག་ལྡེབ། ༦ རྒྱས་སྦྱིན་ངག་འདོན་ལྡེབ། ༤ བསྙེན་ཡིག་ལྡེབ། ༡༠ དངོས་གྲུབ་ལེན་པའི་ཟླས་དམིགས་སོགས་ལྡེབ། ༡ དྲིས་ལན་མཁྱེན་བརྩེ་རིན་པོ་ཆེའི་གསུང་ལྡེབ། ༥ གཏོར་མའི་དཔེའུ་རིས་ལྡེབ། ༣ གཏོར་མའི་པྲ་ཁྲིད་ལྡེབ། ༡༠ སྒྲུབ་ཁོག་འཇམ་མགོན་ཆོས་ཀྱི་བློ་གྲོས་རིན་པོ་ཆེའི་གསུང༌། ༤༤ རྣམ་རྒྱལ་མའི་སྟོང་མཆོད་བྱ་ཚུལ་ལྡེབ། ༡༡ ཡན་ལག་རིག་འཛིན་རྣམ་གསུམ་སྒྲུབ་སྐོར་བྱིན་རླབས་སྙིང་པོ་གཏེར་གཞུང་ལྡེབ། ༦༢ བརྒྱུད་འདེབས་ལྡེབ། ༡ ལས་བྱང་ལྡེབ། ༡༡ བཤགས་སྐོང་ལྡེབ། ༡༢ དབང་ཆོག་ལྡེབ། ༡༤ ཁྲིད་ཡིག་གསར་བྲིས་ལྡེབ། ༣༣ ཚེ་དཔག་མེད་དང་རྣམ་རྒྱལ་མའི་སྒྲུབ་ཐབས་དབུ་བཞག་ཙམ་མཛད་པར་སྣང་ཡང་དཔེ་ལུང་གཉིས་ཀའི་རྒྱུན་མ་མཆིས། ཚེ་ལྷ་རྣམ་གསུམ་གྱི་མཆོད་ཆོག་ལྡེབ། ༡༣ མཎྜལ་ལྡེབ། ༡ བསྟོད་པ་རྒྱ་གཞུང་དང་གསར་མཛད་ལྡེབ། ༡༦ འཆི་མེད་ཚེ་ལྷ་རྣམ་གསུམ་གྱི་བླ་མའི་རྣལ་འབྱོར་ལྡེབ། ༤ རྣམས་འདིའི་ཕྱོགས་གཏོགས་ཡིན་གསུངས། གླེགས་བམ་ ཐ༽ པ་ལ། དགུང་ལོ་བཅོ་ལྔ་པ་རབ་ཡིད་ཤིང་རྟ་ལོར་གྲུབ་ཆེན་ཐང་སྟོང་རྒྱལ་པོ་མཁའ་འགྲོ་སྡེ་ལྔ་དང་བཅས་པས་དབང་བསྐུར་གདམས་པ་སྩལ་བ་གྲུབ་ཐོབ་ཐུགས་ཏིག་གི་ལས་བྱང་སོགས་གཏན་ལ་ཕབ་ནས། འཆི་མེད་གྲུབ་པའི་གནས་མཆོག་བཀྲ་ཤིས་ཟླ་གམ་དབང་གི་ཕུག་པར། འཇམ་མགོན་གྲུབ་པའི་དཔའ་བོ་བླཽ་གྲོས་མཐའ་ཡས། སྤྲུལ་པའི་གཏེར་ཆེན་མཆོག་གྱུར་ཞབས། སྡོམ་བརྩོན་སྡེ་སྣོད་འཛིན་པའི་ཁྱུ་མཆོག་ཐུབ་བསྟན་རྒྱལ་མཚན་དཔལ་བཟང་པོ་གསུམ་ལ་སྨིན་གྲོལ་གྱི་བདུད་རྩི་ཐོག་མར་སྩལ། སླད་ནས་ཡང་ཡང་བྱིན་རླབས་ཀྱི་ལྟས་བྱུང་བ། སྒྲུབ་ཐབས་སྙིང་པོ་སྐོར་ལྔ། ཁྲག་འཐུང་བདེ་གཤེགས་འདུས་པའི་སྒྲུབ་སྐོར་གཏན་ལ་ཕབ་པ། གྲུབ་ཐོབ་ཐུགས་ཏིག་གི་བརྒྱུད་འདེབས་ལྡེབ། ༡ ཕྲིན་ལས་ལྡེབ། ༧ རྩ་བའི་དབང་ཆོག་ལྡེབ།

ཚེ་དབང་གཏེར་གཞུང་ལྡེབ། ༣ དབང་ཆོག་ཁྲིགས་ལྡེབ། ༡༥ ཚེ་དབང་ལྡེབ། ༦ མན་ངག་རྡོ་རྗེའི་ཚིག་རྐང་ལྡེབ། ༢ སྒྲུབ་ཐབས་སྙིང་པོ་སྐོར་ལྔའི་གཏེར་གཞུང་ལྡེབ། ༦༥ བརྒྱུད་འདེབས་ལྡེབ། ༡ ཕྲིན་ལས་ཁ་བསྒྱུར་སྡེབ། ༡ ལས་བྱང་དང་དབང་གི་གསལ་བྱེད་ལྡེབ། ༩ གདམས་པའི་ས་བཅད་ལྡེབ། ༧ དབང་གི་ཟིན་ཐོ་མཁྱེན་བརྩེའི་གསུང་ལྡེབ། ༢ སྨིན་གྲོལ་ཟིན་ཐོ་རྡོ་གྲུབ་གསུང་ལྡེབ། ༦ སྟེ་འདིའི་གཞུང་རྒྱས་པ། ལྟ་བའི་ཕྲེང་བ་གཞི་རྒྱུད། རྣམ་ཤེས་ཕྲེང་བ་བསྐྱེད་རིམ། ཡེ་ཤེས་ཕྲེང་བ་རྫོགས་རིམ། ལས་ཀྱི་ཕྲེང་བ་སྒྲུབ་ཆེན་དང་ལས་ཕྲན་སྐོར་ཏེ་ཕྲེང་བ་སྐོར་བཞི་ཞེས་ཤང་ཟབ་བུ་ལུང་གི་གཏེར་ལུང་བདུན་པར་བཞུགས་ཤྀང་པདྨས་རྗེས་བཟུང་རྡོ་རྗེ་ཐེག་པའི་ཤིང་རྟ་ཆེན་པོ་རྗེ་བཙུན་ཏཱ་ར་ནཱ་ཐའི་གཏེར་སྐལ་ཡིན་ཀྱང་རྟེན་འབྲེལ་གཞན་དབང་དུ་གྱུར་པས་བཞེས་པ་མ་བྱུང་ཀྱང་ཇོ་ནང་རྗེ་བཙུན་རིན་པོ་ཆེ་ཡང་ཡང་མཇལ་ཞིང་ཕྲེང་བ་སྐོར་བཞིའི་གསུང་བཤད་མདོར་བསྡུས་གནང་ནས་ཟབ་གཏེར་སྤྱོད་པ་བཀའ་གནང་བ་དང༌། འབྲིང་པོ་གནའ་བོའི་དུས་སུ་བྱོན་པའི་ལོ་ཙཱ་བ་ཤ་མི་གོ་ཆའི་རྣམ་འཕྲུལ་ཤ་མི་རྡོ་རྗེ་རྒྱལ་པོས་བསམ་ཡས་ཧས་པོ་རི་ནས་སྤྱན་དྲངས་པའི་དགོངས་དོན་ཟབ་ཏིག་འགྲོ་བ་ཀུན་སྒྲོལ་ཞེས་རྒྱུད་ལུང་མན་ངག་ཟབ་རྒྱས་ཡོད་པར་སྣང་ན་ཡང༌། དེང་སང་ནི་མཚན་ཙམ་ཡང་ཐོས་པར་བཀོན་པའི་སྐབས་འདིར། དགོངས་མཛོད་ཟབ་ཏིག་ཞེས་པའི་བཀའ་བབ་ཀྱི་དབང་ལུང་ཤ་མི་གོ་ཆས་གནང་བ་དང༌། བསྡུས་པ་ལམ་ཁྱེར་སྐོར་བཞིའི་མན་ངག་སྒྲུབ་ཐབས་ལྔ་དང་འབྲེལ་བར་གྲུབ་ཆེན་ཐང་སྟོང་རྒྱལ་པོས་བསམ་ཡས་མཆིམས་ཕུ་ནས་བཞེས་པའི་དཔེ་བརྒྱུད་འོལ་པ་ལྷ་རྩེའི་བྲག་ཏུ་སྦས་ཤིང༌། སྙན་བརྒྱུད་ཟབ་མོ་དགོངས་པའི་གཏེར་དུ་རྒྱས་བཏབ་པ་ཕབས་པ། རྗེ་བླ་མར་བཀའ་བབ་པ་ལ་སྔ་མ་གཉིས་ཀྱི་བྱིན་རླབས་དང་ཚིག་དོན་ཐམས་ཅད་ཆུ་བོ་གཅིག་འདྲེས་སུ་བཞུགས་ཤིང༌། འདི་ལ་རྒྱབ་རྟེན་བཤད་པ་བྱེད་ན་སློབ་དཔོན་ཆེན་པོ་པདྨའི་ཞལ་ལུང་རྩོད་པ་མེད་པ་མན་ངག་ལྟ་བའི་ཕྲེང་བ་དང་ལྟོ་སྦྱར་ན་སྒྱུ་འཕྲུལ་སྙིང་པོའི་རྒྱུད་མན་ངག་གིས་རྟོགས་པའི་ལེགས་བཤད་སྔ་ན་མེད་པ་འགྱུར་བས་དགོངས་གཏེར་འདི་དག་ཕལ་པའི་བློས་སྤྱོད་ཡུལ་ལས་འདས་པ་ཀུན་མཁྱེན་ཀློང་ཆེན་རབ་འབྱམས་བཟང་པོའི་གསུང་དང་རྣམ་དབྱེར་མེད་པ་ཞེས་འཇམ་མགོན་གུ་ཎས་གསུང་པ་ལྟར་རོ།

།གྲུབ་ཐོབ་བཀའ་བརྒྱད་གཏེར་གཞུང་ལྡེབ། ༥༣ ལས་བྱང་ལྡེབ། ༡༥ རྒྱུན་ཁྱེར་ལྡེབ། ༤ སྨོན་ལམ་ལྡེབ། ༣ དབང་ཆོག་ལྡེབ། ༢༧ སྒྲུབ་ཁོག་ལྡེབ། ༢༠ སྨན་སྒྲུབ་ལྡེབ། ༢༩ སྲུང་ཟློག་ལྡེབ། ༢༦ རྒྱུད་འགྲེལ་ལྡེབ། ༢༠ ཁྲིད་ཡིག་ལྡེབ། ༡༢ བྱིན་འབེབས་ལྡེབ། ༤ རྒྱུན་གྱི་རྣལ་འབྱོར་ཆོས་ཀྱི་བློ་གྲོས་གསུང་ལྡེབ། ༩ སྐུ་གསུམ་བླ་མའི་རྣལ་འབྱོར་ཡེ་ཤེས་ཆར་འབེབས། བླ་མའི་རྣལ་འབྱོར་ཡེ་ཤེས་ཆར་འབེབས་ཀྱི་སྨིན་བྱེད་ཡེ་ཤེས་བཅུད་སྦྱིན། སྣང་བ་མཐའ་ཡས་ལ་བརྟེན་པའི་བླ་མའི་རྣལ་འབྱོར་བདེ་ཆེན་ལམ་བཟང༌། གསུང་རྡོ་རྗེ་སྣང་བ་མཐའ་ཡས་བླ་མའི་རྣལ་འབྱོར་དང་འབྲེལ་བའི་སྨོན་ལམ་ཕན་འདེའི་དགའ་སྟོན། ཐུགས་རྗེ་ཆེན་པོ་ལ་བརྟེན་པའི་བླ་མའི་རྣལ་འབྱོར་གྲུབ་གཉིས་ལམ་བཟང༌། འཕགས་མཆོག་ཐུགས་རྗེ་ཆེན་པོའི་རྣལ་འབྱོར་དང་འབྲེལ་བའི་སྨོན་ལམ་སྐལ་བཟང་དགའ་སྟོན། རྗེ་བཙུན་པདྨཱ་ཀ་ར་ལ་བརྟེན་པའི་བླ་མའི་རྣལ་འབྱོར་རིག་པ་འཛིན་པའི་ལམ་བཟང༌། འཆི་མེད་པདྨཱ་ཀ་རའི་རྣལ་འབྱོར་དང་འབྲེལ་བའི་གསོལ་འདེབས་སྨོན་ལམ་བཅས་པ་གྲུབ་གཉིས་དགའ་སྟོན། བླ་མ་སྐུ་གསུམ་དྲིལ་སྒྲུབ་ཁྱེར་བདེ་བྱིན་རླབས་སྙིང་པོ། སྐུ་གསུམ་བླ་མའི་ལས་བྱང་སྙིང་པོའི་མཛེས་རྒྱན། མཎྜལ་གྱི་རིམས་པ་བསོད་ནམས་ཆར་འབེབས་བཅས་ལ་ལྡེབ། ༢༠ སྐུ་གསུམ་བླ་མའི་རྣལ་འབྱོར་སྐོར་ལ། ལོ་རྒྱུས་ངེས་ཤེས་དད་པའི་སྣང་བ་༡། བྱིན་རླབས་ཡེ་ཤེས་འོད་ཀྱི་སྣང་བ་༢། ཁྲིད་ཡིག་ཟུང་འཇུག་ལམ་གྱི་སྣང་བ་༣། སྐུ་གསུམ་བླ་མའི་རྣལ་འབྱོར་ལམ་བཟང་སྐོར་གསུམ་༦། སྨོན་ལམ་དགའ་སྟོན་སྐོར་གསུམ་༩། སྐུ་གསུམ་དྲིལ་སྒྲུབ་བྱིན་རླབས་སྙིང་པོ་༡༠། རྩ་གསུམ་བླ་མའི་རྣལ་འབྱོར་ཡེ་ཤེས་སྙིང་པོ་༡༡། མཆོག་གསུམ་བླ་མའི་རྣལ་འབྱོར་ཕན་བདེའི་སྙིང་པོ་༡༢། བླ་མ་མཆོད་པའི་ཆོ་ག་དངོས་གྲུབ་རྒྱ་མཚོའི་མཆོད་སྤྲིན་༡༣། ཉེར་མཁོའི་ཡི་གེ་གཞན་ཕན་རྒྱ་མཚོའི་ ༡༤ སྤྲིན།

་་་་་་་འདི་ལ་ནང་གསེས་སུ། བསྙེན་ཡིག །མྱང་གྲོལ། གནས་ལུང༌། སྦྱིན་སྲེག །རབ་གནས་དང་བཅས་པའོ། །གཏོར་མའི་ཆོ་ག་ཕྲིན་ལས་རྒྱ་མཚོའི་སྤྲིན་ ༡༥ ཏེ་ལེའུ་ཚན་བཅོ་ལྔ་པ་རྩ་བའི་ཆོས་སྐོར་རྣམས་ཚང་བ་ཡིན་ནོ་ཞེས་ཕྱག་ཐོ་གནང་འདུག་ཀྱང་ད་ལྟ་བཀའ་འབུམ་དུ་བཞུགས་པ་ཚན་བཅུ་གཅིག་ལས་མི་འདུག་ཀྱང་དབང་ལུང་གི་རྒྱུན་བཞུགས་པས་དགོངས་གཏེར་གྱི་ཁོང་དུ་བཀོད་པ་ལགས་སོ། །བྱིན་རླབས་བླ་མའི་རྣལ་འབྱོར་ཞེས་མཁས་གྲུབ་ཀརྨ་ཆགས་མེད་ཀྱི་བླ་མའི་རྣལ་འབྱོར་འདི་ལའང་དབང་བཞི་ཆགས་མེད་མཆོག་སྤྲུལ་གྱིས་མཛད་པ་ཡིན་སྙམ་དབང་རྒྱུན་བཅས་ཡོད་ཀྱང་དཔེ་རྒྱུན་མ་རྙེད་པས་དཔེ་རྒྱུན་ཚོལ་དགོས་པ་ཡིན་ནོ། །གླེགས་བམ་ ད༽ པ་ལ། རྗེ་བཙུན་ཐམས་ཅད་མཁྱེན་པ་འོད་གསལ་སྤྲུལ་པའི་རྡོ་རྗེའི་དགོངས་གཏེར་རྩ་གསུམ་འོད་གསལ་སྙིང་ཐིག་གི་ཆོས་སྐོར་ལ། སྔོན་འགྲོ་ཟབ་ལམ་སྒོ་འབྱེད། གསོལ་འདེབས་བྱིན་རླབས་མྱུར་ལམ། བརྒྱུད་འདེབས་བྱིན་རླབས་སྤྲིན་ཕུང༌། ཕྱི་སྒྲུབ་སྒྱུ་འཕྲུལ་དྲྭ་བ། ཕྲིན་ལས་འཆི་མེད་སྲོག་སྒྲུབ། ཡན་ལག་ཚོགས་ཀྱི་འཁོར་ལོ། སྐོང་བཤགས་འོད་གསལ་ཐོལ་གླུ་ཐུན་མོང་སྨིན་བྱེད་ཡེ་ཤེས་ཐིག་ལེ། དབང་བཞི་ཡེ་ཤེས་དཔལ་སྟེར། གཏོར་དབང་བྱིན་རླབས་དཔལ་སྟེར། བྱིན་རླབས་བརྡའ་ཡི་དབང་བཞི། ལྷ་དབང་ཡེ་ཤེས་ཆར་འབེབས། ནང་སྒྲུབ་པདྨའི་དྲྭ་བ། གསང་སྒྲུབ་འོད་གསལ་དྲྭ་བ། ཡང་གསང་བླ་མ་དྲག་པོ་ཡི་དམ་དགོངས་འདུས། རིག་འཛིན་རྩ་རྒྱུད་ཡེ་ཤེས་དྲྭ་བ། སྒྲུབ་ཐབས་ལུང་གི་དུམ་བུ། མན་ངག་འཇའ་ལུས་རྡོ་རྗེའི་ཚིག་རྐང༌། ཐམས་ཅད་ལྷུན་གྲུབ་བུདྷ་ཐོད་ཕྲེང་རྩལ་གྱི་སྒོས་སྒྲུབ། ཞི་མཛད་རྡོ་རྗེ་ཐོད་ཕྲེང་རྩལ་གྱི་སྒོས་སྒྲུབ། རྒྱས་མཛད་རཏྣ་ཐོད་ཕྲེང་རྩལ་གྱི་སྒོས་སྒྲུབ། དབང་མཛད་པདྨ་ཐོད་ཕྲེང་རྩལ་གྱི་སྒོས་སྒྲུབ། དྲག་པོའི་ལས་མཛད་ཀརྨ་ཐོད་ཕྲེང་རྩལ་གྱི་སྒོས་སྒྲུབ། རྡོ་རྗེ་རྣམ་པར་འཇོམས་པའི་སྒྲུབ་པ། འཇམ་དཔལ་འཆི་བདག་ཟིལ་གནོན་འཆི་མེད་དབང་ཆེན་འདུས་པ།

དེའི་སྨིན་བྱེད་བྱིན་རླབས་སྣང་བ། ཁྲག་འཐུང་འདུས་པའི་དྲིལ་སྒྲུབ། ཁྲག་འཐུང་འདུས་པའི་དབང་ཆོག །བདུད་རྩི་བདེ་ཆེན་སྙིང་པོ། ཕུར་པ་འདུས་པའི་དྲིལ་སྒྲུབ། ཕུར་བུ་འདུས་པའི་དྲིལ་སྒྲུབ་ཕབ་འཕྲོ་ལུས་པ། ཚེ་སྒྲུབ་འཆི་མེད་དྲྭ་བ། དབང་བཞི་ཡེ་ཤེས་སྙིང་པོ། བྱིན་རླབས་ཡེ་ཤེས་མཆོག་སྩོལ། ཕག་དཀར་སྒྲུབ་ཐབས་ཡེ་ཤེས་སྣང་བ། ཕྲིན་ལས་ཁྲིགས་བསྡེབས་ཡེ་ཤེས་སྣང་བའི་རྒྱན། ཕག་དཀར་རྒྱུན་ཁྱེར་སྙིང་པོར་དྲིལ་བ། ཕག་མོའི་མེ་མཆོད་ཕྲིན་ལས་སྣང་བའི་རྒྱན། ཕག་དཀར་སྨིན་བྱེད་བྱིན་རླབས་སྣང་བའི་རྒྱན། ཕག་མོ་དཀར་མོའི་ཚེ་སྒྲུབ། བཀའ་སྲུང་གསོལ་མཆོད་རྡོ་རྗེའི་དྲྭ་བ་བཅས་ལྡེབ། ༡༡༧ ཕག་དཀར་སྦྱིན་སྲེག་སྐབས་ལྷ་བསྐྱེད་ལྡེབ། ༡ ཕག་དཀར་བདེ་ཆེན་དཀར་མོའི་ཚེ་དབང་ཆོག་ཁྲིགས་ལྡེབ། ༤ ཕུར་པ་འདུས་པའི་དྲིལ་སྒྲུབ་ཕབ་འཕྲོའི་མཇུག་གཏན་ལ་ཕབ་པ་ལྡེབ། ༩ ཕུར་པ་འདུས་པའི་དྲིལ་སྒྲུབ་དབང་ཆོག་ལྡེབ། ༣ བཅས་གཏེར་གཞུང༌། དེའི་དབང་ཆོག་རྡོ་རྗེ་བདུད་རྩིའི་བུམ་བཟང་ལྡེབ། ༡༠ བཀའ་སྲུང་སྲོག་དབང་རྡོ་རྗེའི་རྒྱ་ཅན་གཏེར་གཞུང་ལྡེབ། ༢ ལྕམ་དྲལ་དྲིལ་སྒྲུབ་སྲོག་དབང་ཆོག་ཁྲིགས་ལྡེབ། ༥ སྔོན་འགྲོ་བླ་མའི་རྣལ་འབྱོར་ཟབ་ལམ་སྙིང་པོ་ལྡེབ། ༣ རྩ་གསུམ་འོད་གསལ་སྙིང་ཐིག་གི་སྨིན་ལམ་དབང་གི་ཕྲེང་བ་ཡེ་ཤེས་བདུད་རྩིའི་གསང་མཛོད་ལྡེབ། ༡༤༩ རྒྱུད་ལུང་མན་ངག་གི་དགོངས་དོན་འདུས་གསལ་དུ་བཤད་པ་འོད་གསལ་ཡེ་ཤེས་ཉིན་བྱེད་ལྡེབ། ༢༢ གླེགས་བམ་ ན༽ པ་ལ། ལྔ་པ་དེ་ལས་འཕྲོས་པ་རྗེས་སུ་དྲན་པའི་གཏེར་ནི། དགུང་ལོ་ཉེར་བཞི་ཆུ་ཡོས་ས་ཟླའི་ཚེས་བཅུ་གསུམ་ཉིན་འོ་ཡུག་ལྡིང་མའི་ལམ་དུ་ཕེབས་པའི་ཆིབས་ཐོག་ཏུ་ཕེབས་སྐབས་གནས་དུས་དགེ་བའི་རྟེན་འབྲེལ་དུས་ལ་བབ་པ་ན། ཐུགས་སྣང་འགྱུར་ཏེ་ལྕེ་བཙུན་ཆེན་པོ་འོད་ལུས་སུ་ཕེབས་པའི་སྔོན་གྱི་གནས་ཇི་བཞིན་རྗེས་དྲན་གྱི་ཚུལ་དུ་གཏན་ལ་ཕབ་པ་གཏེར་གཞུང་རྩ་བ་ལྡེབ། ༡༤

བརྒྱུད་འདེབས་བླཽ་གྲོས་མཐའ་ཡས་གསུང་ལྡེབ། ༡ བརྒྱུད་འདེབས་སྣ་ཚོགས་རང་གྲོལ་གསུང་ལྡེབ། ༡ བརྒྱུད་འདེབས་ཞལ་བསྐང་གསར་བྲིས་ལྡེབ། ༡ སྔོན་འགྲོའི་ངག་འདོན་མཁྱེན་བརྩེའི་དབང་པོའི་གསུང་ལྡེབ། ༥ སྔོན་འགྲོའི་ངག་འདོན་རྒྱས་པ་དང་དམ་ཚིག་གི་རིམ་པ་ཨ་འཛོམ་འབྲུག་པའི་གསུང་ལྡེབ། ༢༥ གསང་བ་དོན་གྱི་ཕྲིན་ལས་ཁྲིགས་སུ་ལྡེབ་པ་ཡེ་ཤེས་ལམ་བཟང་ལྡེབ། ༩ བུམ་སྒྲུབ་ལྡེབ། ༡ ཚོགས་མཆོད་ལྡེབ། ༤ རུ་ཟུང་བཞིའི་སྐོང་བཤགས་ལྡེབ། ༧ ཉེ་བརྒྱུད་སྐོང་བ་སོགས་ལྡེབ། ༣ བཀའ་སྲུང་རྒྱུན་གཏོར་ལྡེབ། ༤ ཟིན་ཐོ་ལྡེབ། ༡ དབང་ཆོག་འཇམ་མགོན་གསུང་ལྡེབ། ༨ དབང་ཆོག་སྣ་ཚོགས་རང་གྲོལ་གསུང་ལྡེབ། ༣༠ ཁྲིད་ཡིག་འཇམ་མགོན་བློ་གྲོས་མཐའ་ཡས་གསུང་ཐིག་ལེ་གསང་རྫོགས་ལྡེབ། ༣༢ གཏེར་ཆེན་ལས་རབ་གླིང་པས་རྗེ་བླ་མ་ལས་གཏེར་གཞུང་གི་བཤད་ཁྲིད་ལན་གཉིས་ཞུས་པའི་ཞལ་རྒྱུན་ཟིན་བྲིས་ཡེ་ཤེས་ཐིག་ལེ་ལྡེབ། ༧༨ ཆོས་བདག་ཨ་འཛོམ་འབྲུག་པ་སྣ་ཚོགས་རང་གྲོལ་གྱི་གསུང་སྔོན་འགྲོའི་ཁྲིད་ཡིག་རིག་འཛིན་ཞལ་ལུང་ལྡེབ། ༦༢ ཁྱད་པར་གྱི་ཁྲིད་ཡིག་ལམ་བཟང་ཡེ་ཤེས་སྙིང་པོ་ལྡེབ། ༡༢༥ སྨིན་གླིང་མཁན་ཆེན་ངག་དབང་མཁྱེན་བརྩེ་ནོར་བུས་འཇམ་མགོན་ཆོས་ཀྱི་བློ་གྲོས་རིན་པོ་ཆེ་ལས་ཁྲིད་ཞག་ཉེར་གཅིག་གསན་པའི་ཞལ་རྒྱུན་ཟིན་བྲིས་ལྡེབ། ༢༠ མཁན་ཆེན་བཀྲ་ཤིས་འོད་ཟེར་གྱི་མཁྱེན་བརྩེའི་ཞལ་རྒྱུན་ཟིན་བྲིས་ལྡེབ། བཅས་སོ། །གླེགས་བམ་ པ༽ པ་ལ། ལང་གྲོ་དཀོན་མཆོག་འབྱུང་གནས་ཀྱིས་ལོ་ཆེན་བཻ་རོ་ཙཱ་ན་ལ་ཚེ་སྒྲུབ་ཟབ་མོ་ཞུས་པའི་སྔོན་གནས་རྗེས་སུ་དྲན་ཏེ་གཏན་ལ་ཕབ་པའི་ཚེ་སྒྲུབ་བཻ་རོའི་ཐུགས་ཏིག་གསང་བའི་རྒྱ་ཅན་གཏེར་གཞུང་ལྡེབ། ༤ བརྒྱུད་འདེབས་ལྡེབ། ༡ ཕྲིན་ལས་དབང་བསྐུར་ཆོ་ག་ཚེ་དབང་གཡུང་དྲུང་འཁྱིལ་པ་ལྡེབ། ༡༣ ལྷོ་བྲག་མཁར་ཆུར་དགེ་སློང་ནམ་མཁའི་སྙིང་པོ་ལ་མཁའ་འགྲོ་མ་རྣམས་ཀྱིས་ཕུལ་བའི་སེང་གདོང་དཀར་མོའི་བཅུད་ལེན་ལྡེབ། ༣ དྲུག་པ་དག་སྣང་གི་ཆོས་སྐོར་ལ།

དགུང་ལོ་བཅོ་ལྔ་པ་ཤིང་ཕོ་རྟ་ལོ་རྒྱལ་ཟླ་བའི་ནང༌། ཚེ་སྒྲུབ་ཟབ་མོའི་བསྙེན་སྒྲུབ་མཛད་སྐབས་ཚེས་བཅུའི་ཐོ་རངས་ཀྱི་དུས་སུ་འཆི་མེད་མནྡཱ་ར་བ་ཚེ་ཡུམ་ཙཎྜ་ལིའི་རྣམ་པས་ཡབ་བཀའ་ཚེ་དཔག་མེད་ཧྲཱིཿགཅིག་གི་སྐོར་དང༌། ཚེ་ཡུམ་ཙཎྜ་ལའི་གདམས་ངག་རྗེས་སུ་བསྟན་པ་དབང་བསྐུར་བཅས་སྩལ་བའི་ལས་བྱང་རྩ་བ་གཏན་ལ་ཕབ་པ་སྒྲུབ་ཐབས་ལྡེབ། ༦ དབང་ཆོག་ལྡེབ། ༧ འདི་ལ་ཚེ་ཡུམ་རིགས་ལྔའི་སྒྲུབ་ཐབས། དབང་སོགས་ཆོས་སྐོར་རྒྱ་ཆེར་ཡོད་པའི་མཚན་ཐོ་ཀུན་མཁྱེན་བླ་མའི་ཕྱག་བྲིས་མཇལ་ཀྱང་གཏན་ལ་ཕབ་པ་འདི་ཙམ་ལས་མི་འདུག་ཀྱང་འདིའི་ཆོས་བདག་གྲུབ་དབང་ཤཱཀྱ་ཤྲཱི་སློབ་བརྒྱུད་དང་བཅས་པས་ཉམས་བཞེས་མཛད་ནས་སྐུ་ཚེ་མཐར་ཕྱིན་པ་དང༌། རྗེའི་དངོས་སློབ་གླིང་དཀར་རྒྱལ་པོ་པདྨ་དབང་ཆེན་གྱི་བསྙེན་སྒྲུབ་ཉམས་བཞེས་གནང་བས། ཚེ་ཡུམ་གྱི་ཆོས་སྐོར་རྒྱ་ཆེ་དགོངས་གཏེར་དུ་བབས་པ་རྗེ་ཀུན་གཟིགས་དྷརྨ་མ་ཏི་རིན་པོ་ཆེ་དང༌། རྫོགས་ཆེན་ཐུབ་བསྟན་ཆོས་ཀྱི་རྡོ་རྗེ། ཞེ་ཆེན་རབ་འབྱམས་དྲུག་པ་སོགས་སྐུ་ཚེའི་འཕྲང་བསལ་བ་དང༌། གྲུབ་པའི་རྟགས་མཚན་བྱུང་བའི་ལོ་རྒྱུས་ཀྱང་ཡོད་དོ། །གྲུབ་ཆེན་མི་ཏྲ་ཛོ་ཀའི་སྙིང་ཐིག་ཅེས་ཚེ་དཔག་མེད་དཀར་དམར་གྱི་ཕྱི་ནང་གསང་སྒྲུབ་དབང་ཆོག་དང་བཅས་པ་ལྡེབ། དེའི་བརྒྱུད་འདེབས་དང༌། རྒྱུན་ཁྱེར། བསྙེན་སྒྲུབ་ཟིན་བྲིས་བདག་འཇུག་ཚོགས་མཆོད་བཅས་ཆོས་ཀྱི་བློ་གྲོས་གསུང་ལྡེབ། ༥ ཚེ་འགུགས་ལྡེབ། ༡ བཅས་སོ། །ཕ་དམ་པ་སངས་རྒྱས་ཀྱི་བླ་སྒྲུབ་ལྡེབ། དེའི་དབང་རྗེ་བླ་མ་དྷརྨ་མ་ཏིའི་གསར་བརྩམས་མཛད་པ་ལྡེབ། ལོ་རྒྱུས་དམིགས་བསལ་མ་གསུངས་ཀྱང༌། དག་སྣང་ཁྲི་སྲོང་བླ་སྒྲུབ་ལྡེབ། ༦ དབང་ཆོག་ལྡེབ། ༣ མཚམས་སྦྱོར་གསར་བྲིས་ལྡེབ། ༩ ལྕགས་བྱི་ས་ཟླ་ཕྱི་མའི་ཚེས་བཅོ་ལྔ་སྐོར་གངས་རི་ཐོད་དཀར་དུ་གནས་འབྲེལ་མཛད་སྐབས་ཀུན་མཁྱེན་ཀློང་ཆེན་པའི་ཡེ་ཤེས་ཀྱི་སྐུས་རྗེས་སུ་བཟུང་བས་བླ་སྒྲུབ་ཐིག་ལེའི་རྒྱ་ཅན་གྱི་དབང་སོགས་ཐུགས་གཏེར་དུ་བརྡོལ་བ་བརྒྱུད་འདེབས་ལྡེབ།

༡ གཏེར་གཞུང་ཁ་སྐོང༌། ཚོགས། རིལ་སྒྲུབ། དབང༌། བསྙེན་ཡིག་བཅས་པ་ལྡེབ། ༡༤ སྐོང་བཤགས་ལྡེབ། ༣ མཆོད་ཕྲེང་ལྡེབ། ༡ སྨིན་བྱེད་མཚམས་སྦྱོར་ཀརྨ་པ་མཁའ་ཁྱབ་རྡོ་རྗེའི་གསུང་ལྡེབ། ༦ ཨ་འཛོམ་འབྲུག་པའི་དབང་ཆོག་སྒྲིག་ལྡེབ། ཉེར་མཁོའི་རིག་འཛིན་སྲོག་འཁོར་ལྡེབ། ༥ མཁའ་འགྲོ་ཡང་ཏིག་གི་བྱིན་རླབས་བླ་མ་སྒྲུབ་པའི་དབང་ཁྲིད་ཀུན་མཁྱེན་གྱིས་གནང་བ་ལྡེབ། དེའི་སྒྲུབ་ཐབས་ལྡེབ། ༥ ལྕགས་རྟ་མགོ་ཟླ་བའི་ཚེས་བཅོ་ལྔར་དག་པའི་སྣང་བར་བདེ་བ་ཅན་གྱི་བྱེ་བྲག་པདྨས་ཁེབས་པའི་ཞིང་དུ། གཏེར་ཆེན་མཆོག་གླིང་ཉིད་བྱང་ཆུབ་སེམས་དཔའ་པདྨའི་མྱུ་གུ་ཞེས་པའི་སྐུར་བཞུགས་པ་དེའི་སྒྲུབ་ཐབས་དབང་བར་དོ་དྲུག་ཁྲིད་བཅས་སྩལ་བ། ཟླ་བ་གཅིག་ཏུ་གསང་རྒྱས་བཏབ་ནས་རྒྱལ་ཟླའི་ཚེས་བཅུར་གཏན་ལ་ཕབ་པའི་ཡི་གེ་པ་འཇམ་མགོན་བླ་མ་གུ་ཎས་མཛད་པ་སྐུ་གསུམ་རིགས་འདུས་བརྒྱུད་འདེབས་ལྡེབ། ༡ ལས་བྱང་ལྡེབ། ༡༠ སྐོང་བཤགས་ལྡེབ། ༢ སྨོན་ལམ་ལྡེབ། ༢ རྩ་དབང་རྒྱས་པ་གཏེར་གཞུང་ལྡེབ། ༩ མཚམས་སྦྱོར་གསར་བྲིས་ལྡེབ། ༣༤ སྙིང་པོ་དོན་གྱི་གཏོར་དབང་ལྡེབ། ༤ རྫོགས་རིམ་བར་དོ་དྲུག་ཁྲིད་ཕེབས་འཕྲོ་ལུས། འདི་ལ་བརྟེན་པའི་སྔགས་ཀྱི་གསོ་སྦྱོང་གཏེར་སྲས་སྤྲུལ་སྐུ་ཚེ་དབང་བསྟན་འཕེལ་གྱི་གསར་བསྒྲིགས་ལྡེབ། ༡༨ བདུན་པ་དེ་མཐུན་སྙན་བརྒྱུད་ནི། དགུང་གྲངས་ཞེ་བརྒྱད་བཞེས་པ་མེ་ཡོས་ཟླ་བ་གསུམ་པའི་ནང་རྫོང་ཤོད་བདེ་གཤེགས་འདུས་པའི་ཕོ་བྲང་དུ་བཞུགས་པའི་ནུབ་གཅིག་མཆོད་རྟེན་བདེ་བྱེད་བརྩེགས་པར་བཀའ་བབ་རིག་འཛིན་བརྒྱད་གུ་རུ་མཚན་བརྒྱད་ཀྱི་རྣམ་པ་དང༌། ཀུན་འདུས་པདྨ་ཐོད་ཕྲེང་རྣམས་ཕྱོགས་མཚམས་དབུས་སུ་བཞུགས་པ་ལས། རྒྱུད་སྒྱུ་འཕྲུལ་ཞི་ཁྲོ། སྒྲུབ་ཆེན་བཀའ་བརྒྱད་ཀྱི་གཞུང་གདམས་ངག་སོ་སོར་གསན། སློབ་དཔོན་ཆེན་པོས་ལུང་ཨ་ནུ་དང༌། རྫོགས་ཆེན་ཨ་ཏིའི་གདམས་པ་རྣམས་ཀྱང་སྙན་བརྒྱུད་དུ་སྩལ་བ་ལས། གཏན་ལ་ཕབ་པ་འཇམ་དཔལ་གཤིན་རྗེའི་ཐུགས་ཏིག་གཏེར་གཞུང་ལྡེབ།

༡༠ སྔོན་འགྲོའི་ངག་འདོན་ལྡེབ། ༣ རྒྱུན་ཁྱེར་ལྡེབ། ༤ ལས་བྱང་ལྡེབ། ༧ དབང་ཆོག་ལྡེབ། ༡༠ གཏོར་བཟློག་ལྡེབ། ༨ སྐོང་བ་ཀཿཐོག་སི་ཏུས་གསུང་ལྡེབ། སྙན་བརྒྱུད་རྟ་མཆོག་རོལ་པའི་སྙིང་ཐིག་གཏེར་གཞུང་ལྡེབ། ༩ བརྒྱུད་འདེབས་ལྡེབ་༡ རྒྱུན་ཁྱེར་ཚེ་སྒྲུབ་ལྡེབ། ༣ ཕྲིན་ལས་དབང་ཆོག་ལྡེབ། ༡༦ སྐོང་བ་འཇམ་མགོན་ཆོས་བློའི་གསུང་ལྡེབ། ༡ སྙན་བརྒྱུད་ཡང་དག་ཟབ་ཏིག་གཏེར་གཞུང་ལྡེབ། ༡༢ བརྒྱུད་འདེབས་དང་རྒྱུན་ཁྱེར་ལྡེབ། ༣ ཡང་རྒྱུན་ཁྱེར་ལྡེབ། ༡ དབང་ཆོག་ལྡེབ། ༩ འདི་ལ་ཁྲིད་ཟིན་གཏེར་སྟོན་དྲི་མེད་པདྨ་གླིང་པའི་དབོན་པོ་བུ་ལུ་ཡོན་ཏན་གྱིས་མཛད་པ་ལྡེབ། རྗེ་དགུང་ལོ་བརྒྱད་སྟེང་འབྱུང་གདོན་གྱི་བར་ཆད་ཀྱིས་སྙུན་སྐབས་གུ་རུ་ཡབ་ཡུམ་གྱིས་སྙན་བརྒྱུད་དུ་གདམས་པས་བར་ཆད་དངོས་གྲུབ་ཏུ་གྱུར་པ་སྙན་བརྒྱུད་ཡང་ཕུར་སྦྲག་མའི་ཟབ་ཏིག་གཏེར་གཞུང་ལྡེབ། ༡༢ ལས་བྱང་ལྡེབ། ༡༡ དབང་ཆོག་ལྡེབ། ༡༡ རྣམ་བཤད་ཁོ་བོའི་བླ་མ་ཞེ་ཆེན་རྒྱལ་ཚབ་རིན་པོ་ཆེའི་གསུང་ངོ་མཚར་ཅན་ལྡེབ། ༡༡༧ ཡང་ཕུར་སྦྲག་མའི་རྫོགས་རིམ་ཀུན་མཁྱེན་བླ་མ་པདྨ་ཡེ་ཤེས་རྡོ་རྗེའི་དགོངས་བཅུད་སྐལ་ལྡན་མངྒ་ལའི་ཆོས་སྐལ་དུ་སྩལ་བ་ལྡེབ། ༣ གླེགས་བམ་ ཕ༽ པ་ལ། སྙན་བརྒྱུད་ཡོན་ཏན་བདུད་རྩིའི་མཆོག་ཏིག་གཏེར་གཞུང་ལྡེབ། ༡༣ ཕྲིན་ལས་དབང་ཆོག་ལྡེབ། ༡༥ སྙན་རྒྱུད་ཕུར་པའི་གནད་ཏིག་གཏེར་གཞུང་ལྡེབ། ༡༢ རྩ་དབང་ལྡེབ། ༨ གདམས་པའི་ས་བཅད་ལྡེབ། ༤ བརྒྱུད་འདེབས་ལྡེབ། ༡ སྔོན་འགྲོ་དང་རྒྱུན་ཁྱེར་ལྡེབ། ༡༠ ལས་བྱང་ལྡེབ། ༡༢ ཚེ་སྒྲུབ་ཟླས་དམིགས་ལྡེབ། ༡ རཀྟ་ཚར་གསུམ་ལྡེབ། ༡ སྐོང་བ་ལྡེབ། ༤ དབང་ཆོག་ལྡེབ། ༡༦ བསྙེན་ཡིག་ལྡེབ། ༦ སྦྱིན་བསྲེག་ལྡེབ། ༡༡ གཏོར་བཟློག་ལྡེབ། ༢༣ མནན་པ་ལྡེབ། ༡༦ སྙན་བརྒྱུད་ཕུར་པའི་ཁྲིད་ཡིག་མཁྱེན་བརྩེའི་ཞལ་རྒྱུན་བུ་ལུ་ཡོན་ཏན་གསུང་ལྡེབ། བཅས་སོ། །སྙན་བརྒྱུད་སྲིད་པ་མ་མོའི་གནད་ཏིག་གཏེར་གཞུང་ལྡེབ། ༡༠ བརྒྱུད་འདེབས་ལྡེབ། ༡ ཡང་བརྒྱུད་འདེབས་ལྡེབ།

༡ མདོས་ཀྱི་ལས་འགྲིགས་ལྡེབ། ༢ སྒོ་དབྱེ་ལྡེབ། ༡ ཕྲིན་ལས་དབང་ཆོག་སྦྲེལ་མ་ལྡེབ། ༡༣ བསྐང་བ་ལྡེབ། ༣ བཅས་སོ། །རྒྱབ་ཆོས་སུ་རང་མེ་དཀར་མོ་སྟག་ཚང་ནས་གཏེར་ཆེན་ཨོ་རྒྱན་མཆོག་གྱུར་བདེ་ཆེན་གླིང་པ་དང་ལྷན་རྒྱས་སུ་བཞེས་པའི་ཞལ་གདམས་ལམ་རིམ་ཡེ་ཤེས་སྙིང་པོའི་རྩ་བ་ལྡེབ། ༣༣ དེའི་འབྲེལ་པ་འཇམ་མགོན་བློ་གྲོས་མཐའ་ཡས་གསུང་ལྡེབ། ༢༢༦ བཅས་སོ། །རྡོ་རྗེ་ཐེག་པའི་གསང་ལམ་མཐའ་དག་གི་སྙིང་པོ་བདེ་ཆེན་ཟབ་ལམ་ཀྱི་བཀའ་བབས་འཕགས་ཡུལ་གྲུབ་བརྒྱའི་སྤྱི་མེས་ས་ར་ཧ་དང༌། རྒྱལ་པོ་ཛཿཡི་ཟབ་དབང་སྩལ་ཞིང༌། ཕྱི་མ་ལས་གསར་རྙིང་གི་ཐབས་ལམ་ཐམས་ཅད་ཀྱི་དགོངས་བཅུད་ཀུན་འདུས་ཐབས་ལམ་བཞི་ཚན་བཞི་བཅུ་པ་ཞིག་གསན་ཅིང༌། མཁའ་སྤྱོད་རྡོ་རྗེ་བཙུན་མོ་ལ་སོགས་པ་ལྷན་སྐྱེས་དང༌། རྡོ་རྗེ་གཡར་མོ་བསིལ་ལ་སོགས་པ་ཞིང་སྐྱེས་ཀྱི་ཌཱ་ཀི་རྣམས་དང་འདུ་བ་ཐོབ་སྟེ་བླ་ན་མེད་པའི་བརྟུལ་ཞུགས་ཀྱི་མཐུ་ཆེན་པོ་ཐོབ། སྐུ་ལུས་ཀྱི་དབྱིངས་ལ་དཔའ་བོ་མཁའ་འགྲོ་ཏིལ་གྱི་གོང་བུ་རྡོལ་བ་ལྟ་བུས་རྡོ་རྗེའི་སྐུ་དང་སྔགས་ཀྱི་སྒྲ་མུ་མཐའ་མེད་པ་སྒྲོགས་པ་དང༌། དཔལ་དུས་ཀྱི་འཁོར་ལོའི་སྐུར་གྱུར་ཏེ་བདེ་བ་ཆེན་པོའི་ཡོ་ལང་དུ་རྣམ་པ་ཀུན་གྱི་མཆོག་དང་ལྡན་པའི་ཤེས་བྱའི་དཀྱིལ་འཁོར་རབ་འབྱམས་གཅིག་ཆར་དུ་གསལ་བར་རྫོགས་པ་ལ་སོགས་ཏེ་བདེ་ཆེན་སྒྱུ་མའི་རིག་རྩལ་ཕྱོགས་མེད་དུ་ཤར་ཀྱང༌། ཐབས་ལམ་གྱི་ཆོས་སྐོར་གཏན་ལ་ཕབ་པ་ལྟ་ག་ལ་ཞིག །ཟུར་ཙམ་སྨོས་པ་ལའང་བཀའ་རྒྱ་དང་པོ་ཡོད་པར་སྣང་མོད། དབང་རྣོན་ཆོས་སྤྱན་ལྡན་པའི་རྗེས་འཇུག་མཆིས་ན་བཀའ་བབས་ཀུན་ལས་ཀྱང་ངོ་མཚར་བའི་གནས་སུ་གསུངས་ཤིང༌། དེ་ལྟར་ན་བདག་གི་འདྲེན་པ་འཇམ་མགོན་པདྨ་ཡེ་ཤེས་རྡོ་རྗེ་ལའང་གྲུབ་པའི་ཚོགས་རྗེ་ས་ར་ཧས་རྗེས་སུ་བཟུང་ཚུལ་དང༌། ཐབ་ལམ་རྡོ་རྗེའི་ཚིགས་རྐང་ཉུང་ངུ་གཏན་ལ་ཕབ་པ་དང༌། ཚེ་ལམ་ཕྱག་རྒྱའི་རྟེན་འབྲེལ་སྐབས་སློབ་བུའི་ཚོགས་ལ་ཞལ་གདམས་གནང་བའི་ཚིག་དོན་ལ་དཔྱད་ན་སྐུ་སྔ་མའི་རྡོ་རྗེའི་གསང་རྣམ་ལ་རྣམ་དབྱེར་མ་མཆིས་པའི་ངེས་ཤེས་སྐྱེ་བ་ཡོད་དོ།

།ཡང་གཏེར་མན་ཆད་ཀྱི་ངོ་མཚར་བའི་ལོ་རྒྱུས་རྒྱས་པ་རྣམ་ཐར་ཆེན་མོ་དང༌། ཀུན་མཁྱེན་བསྟན་པའི་ཉི་མས་མཛད་པའི་རྣམ་ཐར་ལས་ཤེས་ཕྱིར་འདིར་བཀོད་པའི་ངལ་བ་མ་བྱས་སོ། །དེ་ལྟར་བཀའ་བབ་ཆེན་པོ་བདུན༔ མངའ་བདག་ཡབ་སྲས་སྐལ་པར་བབ༔ ཞེས་གསུངས་པ་ལྟར་ཡབ་གཅིག་ཁྲི་སྲོང་འབྲས་བུ་མཐར་ཕྱིན་པའི་ཡེ་ཤེས་ཀྱི་ཕུང་པོ་འཇམ་མགོན་ཁྲི་ལྡེའི་རྣམ་འཕྲུལ་པདྨ་འོད་གསལ་མདོ་སྔགས་གླིང་པ་ལ་བཀའ་ནས་བཀར་བརྒྱུད་པ་དང༌། ཡང་གཏེར་དགོངས་གཏེར་དག་སྣང་རྗེས་དྲན་སྙན་བརྒྱུད་རྣམས་རྒྱ་ཆེ་ཞིང་ལྷ་སྲས་ས་བཅུའི་དབང་ཕྱུག་གི་རྣམ་འཕྲུལ་མཆོག་གྱུར་བདེ་ཆེན་གླིང་པ་ལ་ས་གཏེར་གྱི་བཀའ་བབས་ཆེ་ཤོས་དང༌། ཡབ་སྲས་གཉིས་ཀའི་ཆོས་སྐོར། བཀའི་བསྡུ་བ་དང༌། སྨིན་གྲོལ་རྒྱབ་བརྟེན་དང་བཅས་པའི་ལེགས་བཤད་བཀའ་བབས་བཻ་རོ་དངོས་བྱོན་འཇམ་མགོན་བློ་གྲོས་མཐའ་ཡས་ཏེ་ཞལ་གསུངས་རྣམ་ཐར་ལས། །སྔ་འགྱུར་བཀའ་མའི་རྒྱུན་ཀུན་ཐོབ། །ས་གཏེར་དངོས་དང་ཡང་གཏེར་དང༌། །དགོངས་གཏེར་དག་སྣང་སྙན་བརྒྱུད་སྟེ། །རྗེས་སུ་དྲན་པའི་གཏེར་བཅས་པའི། །བཀའ་བབས་བརྒྱུད་མར་ཐོབ་པ་རྣམས། །ལོ་ཆེན་བཻ་རོ་དངོས་བྱོན་པའི། །རིགས་བདག་ཁྱབ་བདག་བཀའ་དྲིན་ཅན། །འཛམ་གླིང་ཆོས་ཀྱི་ཤིང་རྟ་ཆེ། །འཇམ་མགོན་བློ་གྲོས་མཐའ་ཡས་ཀྱིས། །ཤིན་ཏུ་དོན་གཉེར་དགོངས་གཏད་པས། །ཕལ་ཆེར་གཏན་ལ་ཕབས་ནས་ཀྱང༌། །དགྱེས་པའི་མཆོད་སྤྲིན་མཆོག་ཏུ་སྤྲོས། །རིན་ཆེན་གཏེར་གྱི་མཛོད་ཆེན་པོ། །རྒྱབ་རྟེན་ལེགས་བཤད་རྨད་བྱུང་བཅས། །བཞུགས་སུ་གསོལ་ཞིང་སྤར་དུ་བསྐྲུན། །བསྙེན་སྒྲུབ་འཆད་སྤེལ་མཛད་པ་ཡིས། །བགྱི་བ་དོན་དང་ལྡན་པར་གྱུར། ཅེས་གསུངས་པ་ལྟར་རིག་འཛིན་རྩལ་འཆང་རྣམ་གསུམ་གསེར་གྱི་རྒྱན་ལ་ཕ་ལམ་སོགས་རིན་པོ་ཆེའི་ཕྲས་བཏབ་པ་ལྟར་ཐུགས་བསྐྱེད་དང་སྨོན་ལམ་ཕྲིན་ལས་རྣམས་རྒྱ་མཚོ་ཆེན་པོར་འཛམ་གླིང་གི་ཆུ་བོ་འདུས་པ་བཞིན་ཡིན་ཀྱང་སྒྲོལ་མའི་ཟབ་ཏིག་གི་ལུང་བྱང་ལས།

ཀུན་བཟང་རྡོ་རྗེ་རྣལ་འབྱོར་མ༔ འཕགས་མ་ཨོ་རྒྱན་ཡབ་ཡུམ་གྱིས༔ རིག་འཛིན་དེ་རྣམས་བྱིན་བརླབས་པས༔ རང་གཞན་དོན་གཉིས་འགྲུབ་པ་ཡིན༔ འགྲོ་འདུལ་སྤྲུལ་པའི་རིག་འཛིན་གསུམ༔ སྤྲུལ་པ་ཡིན་ཏེ་སུས་མི་ཤེས༔ ཞེས་གསུངས་པ་ལྟར་དེང་སང་བླུན་པོ་གྲགས་རྗེས་འབྲང་སྟེ་བདག་ལྟ་བུའི་གཏེར་དུ་སྒྲོ་བཏགས་པའི་ཆོས་ཚན་ཕྲན་ཚེགས་གཙིགས་ཆེ་བར་བྱེད་པར་སྣང་ངོ༌། ཟབ་གཏེར་གྱི་ཁ་བྱང་དང༌། ལོ་རྒྱུས་སོགས་ལས་གསལ་བ་ལྟར་མནལ་ལྟས་སུ། རྗེ་ཉིད་བསམ་ཡས་ཀྱི་ཕོ་བྲང་ཞིག་ཏུ་རྒྱལ་པོའི་ཚུལ་གྱིས་བཞུགས་ནས་འདུག །གཡས་ཕྱོགས་ས་ཡངས་པ་ཞིག་ཏུ་སློབ་དཔོན་པདྨའི་ཕེབས་ལམ་འཛུགས་དགོས་པ་རེད་ཟེར་ནས་སྒྲོམ་སྐས་བར་སྣང་ལ་ཟུག་པ་ཞིག་མི་རེ་ཟུང་གི་དཀའ་ལས་ཆེན་པོ་བྱེད་ནས་གཙུགས། དེ་སྐོར་མི་ཚོགས་ཤིན་ཏུ་མང་པོས་འུར་སྒྲ་སྒྲོག་ཅིང་འཚུབ་ཀྱི་ལི་ལི་བྱེད་ཀྱང་ཤིང་ཐུང་བས་མི་སླེབས་པ་དང༌། ལྗི་བས་མི་ཐེག་པ་སོགས་ཀྱིས་སྐས་དངོས་ལ་མི་ཕན་འདུག་དེར་མི་གཟི་བརྗིད་ཅན་ཞིག་འདུག་པ་དེས་འདི་རྣམས་ཀྱིས་སློབ་དཔོན་པདྨའི་ཕེབས་ལམ་སྐས་བཙུགས་པ་ཡིན་ཟེར་འུར་སྒྲ་ཆེན་པོ་བྱེད་པ་རེད་ཀྱང༌། མཆོག་གྱུར་གླིང་པ་དང༌། ཀོང་སྤྲུལ། ཁྱེད་རང་གསུམ་ཙམ་མ་གཏོགས་སྐས་ཆེན་འདི་ཚུགས་ཐུབ་པ་ནི་སུ་ཡང་མི་འདུག་ཟེར་བ་ཞིག་བྱུང་བ་འདི་ལ་གོ་རྒྱུ་ཆེན་པོ་ཞིག་འདུག་གསུངས་པ་དང༌། གཏེར་སྟོན་དྲི་མེད་ཀུན་དགས་རྗེ་ཉིད་དང༌། ཀོང་སྤྲུལ་གཉིས་གཏེར་ཆོས་ཐམས་ཅད་ཀྱི་བདག་པོ་ཡིན་འདུག་གསུངས་པ་དང༌། ཀུན་མཁྱེན་བསྟན་པའི་ཉི་མས། གཏེར་གཞུང་སྤྱི་དང་བྱེ་བྲག་ཁོག་དབུབ་མདོར་བསྡུས་རེ་གསུངས་པ་ལའང་རྒྱུད་དོན་འཕགས་ཡུལ་གྱི་གྲུབ་པའི་དབང་པོ་རྣམས་ཀྱི་འགྲེལ་ལུང་ལྟ་བུའི་ཆོས་སྐད་གཙང་ཞིང་བརླིང་ལ་འབྲེལ་ཆགས་པ་དང༌། ལུང་དང་རིགས་པའི་རྒྱན་ཆེན་པོ་དང་ལྡན་པའི་གཏམ་གྱི་སྦྱོར་བས་མཁས་པ་རྣམས་མགུ་བར་མཛད་པ་བཤད་ཚུལ་དུ་མ་ཞིག་ཡོད་དེ་དེ་ཀུན་ཀྱང་ཉི་མ་དང་འོད་ཟེར་ལྟར་རང་གི་གཟུགས་སྐུའི་སྣང་བ་དང་མཉམ་དུ་བསྡུས་པས་ཡིད་ཕྱ་ཞེས་གསུངས།

ཆོས་སྒོ་དེ་ལྟ་བུའི་སྐབས་འགར་ཉིན་རེ་འཁྱོང་བར་ཞལ་ཟས་ཀྱི་བྱ་བ་བཏང་སྟེ་ཆོས་སྦྱིན་ཉིན་མཚན་སྦྲེལ་བས་བརྒྱ་ཕྲག་བསྒྲང་བ་སྐྱོ་དུབ་མི་མངའ། དཔལ་ཡུལ་རྒྱ་སྤྲུལ་མདོ་སྔགས་བསྟན་འཛིན་ལ་རྗེ་བཙུན་གྲོལ་མཆོག་གི་ཁྲིད་བརྒྱ་མདོར་བསྟན། རྒྱས་བཤད། དོན་བསྡུས་གསུམ་ཁྲིད་ཉིན་གཅིག་ལ་རྫོགས་པར་མཛད་པའི་སྐད་གཅིག་བཀལ་པར་བསྒྱུར་བ་ལྟ་བུའི་རྫུ་འཕྲུལ་གྱི་བཀོད་པས་ཆོས་བསྟན། དུས་དང་དུས་མིན་གྱི་སྐབས་ཕྱེད་པས་བཅད་རྒྱའི་སྒང་ལ་རྒྱ་བོད་ཀྱི་ཆེ་དགུ་སུ་འདྲས་ཀྱང་ཟླ་བ་དང་ཞག་བསྒྲང་ནས་ཆོས་སྒུག་ནས་སྡོད་དགོས་པ་དང༌། བསྟན་པ་རིས་མེད་ཀྱི་ཆོས་སྦྱིན་གདུལ་བྱའི་ལས་འཕྲོས་སྐལ་བ་གང་ལྡན་ཡེ་ཤེས་ཀྱི་གཟིགས་པས་སྩལ་ཏེ་དཔལ་ལྡན་ས་སྐྱ་པའི་རྡོ་རྗེ་འཛིན་པ་ཆེན་པོ་རྣམས་ཀྱང་སྐུ་ཚེའི་སྨད་དུ་དབེན་པར་སྒྲུབ་ལ་གཞོལ་བའི་ཚེ་ཉམས་ལེན་དཀོན་མཆོག་སྤྱི་འདུས་ལ་འབད་དགོས་པར་གདམས་པ་དང༌། སྐབས་སུ་རྗེ་ཉིད་ཀྱིས་ཀྱང་ལམ་དུས་ཉམས་བཞེས་དང༌། ས་སྐྱའི་ཆོས་སྐྱོང་བསྟེན་ཚུལ་གསུངས་པས་ཕྱོགས་རེའི་ཡིད་ཅན་སྤྲོ་བ་བསྐྱེད་པ་སོགས་ཐབས་མཁས་ཀྱི་མཛད་པས་སྐྱེས་བུ་ཆེན་པོ་འདི་ལས་གདམས་ངག་ཐོབ་པ་ལ་རྙེད་དཀའ་བའི་འདུ་ཤེས་བསྐྱེད་པའི་ཚུལ་གྱིས་འབྲེལ་ཚད་དོན་ལྡན་གྱི་ཕྲིན་ལས་ནམ་མཁའི་མཐར་བརྡལ་བའི་ཚུལ་མཚོན་བྱེད། རྡོ་རྗེ་རྣལ་འབྱོར་མའི་བྱིན་རླབས་ཁོ་ནའང་ལན་གྲངས་བདུན་ཅུ་ཙམ་དང༌། རྡོར་སེམས་ཐུགས་ཀྱི་སྒྲུབ་པའི་དབང་ལྔ་བཅུ། ཀློང་ཆེན་སྙིང་ཐིག་གི་དབང་ཁྲིད་ལན་ཉི་ཤུ་རྩ་གཉིས། རིག་འཛིན་འདུས་པའི་དབང་ཁོ་ནའང་བརྒྱ་དང་ལྔ་བཅུ། འཇམ་དཔལ་བསྟོད་སྒྲུབ་ཀྱི་རིག་གཏད་ཀྱང་གྲངས་མེད་སོགས་ཀྱི་མཛད་པ། སྔོན་བུ་སྟོན་རིན་པོ་ཆེ་དང༌། རིག་འཛིན་འཇའ་ཚོན་སྙིང་པོ་བཞིན། དབང་བུམ་གྱི་ཞབས་བརྡོལ་བ་ལན་གཉིས་ཙམ་བྱུང་བ་ལ་བསམ་ན། རྡོར་སེམས་ཀྱི་སྨིན་གྲོལ་གྱི་རྗེས་སུ་བཟུང་བ་ཐམས་ཅད་དང༌།

མཁའ་སྤྱོད་ཀྱི་བྱིན་རླབས་ཐོབ་པ་ཐམས་ཅད་ལྷ་དེ་དག་གི་གོ་འཕང་ཐོབ་པའི་ལུང་བསྟན་བརྙེས་པ་རྣམས་ཀྱིས། ཨོ་རྒྱན་ཆོས་ཀྱི་རྒྱལ་པོས། །ད་དུས་སེམས་ཅན་འབུམ་ཕྲག་དོན་བྱེད་ལས། །སྙིགས་དུས་སེམས་ཅན་རེ་རེའི་དོན་བྱེད་དཀའ། །ཅིའི་ཕྱིར་ཞེ་ན་ལས་ངན་ཚན་ཆེའི་ཕྱིར། །ཅེས་དང༌། བཅུ་ཕྲག་ཡན་ཆད་ཁ་ལོ་བསྒྱུར་ནུས་པའི། །གང་ཟག་དེ་ནི་འཕགས་པའི་སྤྲུལ་པར་ངེས། །བརྒྱ་ཕྲག་ཡན་ཆད་ཁ་ལོ་བསྒྱུར་ནུས་པ། །དེ་ནི་རྒྱལ་བ་དངོས་ཡིན་གདོན་མི་ཟ། །ཞེས་དང་རྗེ་མཆོག་གི་ཞལ་ལས་ཀྱང༌། ས་ཀར་རྙིང་མ་དགེ་ལུགས་ཀྱི། །བསྟན་འཛིན་སྐྱེས་མཆོག་དམ་པ་སོགས། །དགེ་བའི་བཤེས་གཉེན་མཐའ་ཡས་དང༌། །རྒྱ་བོད་དཔོན་ཆེན་གཙོར་གྱུར་པའི། །འདུས་པ་ཚད་བཟུང་མེད་པ་ལ། །ཆོས་ཀྱི་མཆོད་པ་འབུལ་བ་དང༌། །རྐྱེན་སེལ་དབང་དང་བྱིན་རླབས་སོགས། །བློ་སྣ་སུན་སུན་རེ་བ་བསྐང༌། །གོང་མའི་ཡུལ་རྣམས་ཐམས་ཅད་ལ། །ཅི་ནུས་མཆོད་པའི་སྤྲིན་ཡང་སྤྲོས། །རང་ཉིད་གྲུབ་མཐའ་གང་ལ་ཡང༌། །གུས་ཤིང་དད་པ་མ་གཏོགས་པ། །ལོག་རྟོག་ཅུང་ཟད་མེད་པའི་མཐུས། །གཡུང་དྲུང་བོན་ལུགས་ཚུན་ཆད་ཀྱི། །སློབ་འབྲེལ་རྒྱ་ཆེ་མུ་མེད་བྱུང༌། །ཞེས་གསུངས་པ་ལྟར་བསྟན་པ་བཤད་སྒྲུབ་ལས་གསུམ་གྱིས་འཛིན་ནུས་པའི་མཁས་བཙུན་བཟང་གསུམ་གྱི་སྐྱེས་ཆེན་དམ་པ་དང༌། ཉམས་རྟོགས་མཐར་ཕྱིན་པའི་རྣལ་འབྱོར། ཚེ་འདི་བློས་བཏང་གི་སྤོང་བ་པ། འགྲོ་འདུལ་སྤྲུལ་པའི་གཏེར་སྟོན་གཙོས། ཆོས་ཀྱི་འབྲེལ་པ་དང་སྐུ་ཚབ་རིན་པོ་ཆེའི་རྟེན་དབང་ཐོབ་པ་དང་གསེར་ཞལ་མཇལ་ན་མཚམས་མེད་བྱས་པའི་སྡིག་ཅན་ཡིན་ཡང་ངན་སོང་དུ་མི་འགྲོ་ཞེས་རྡོ་རྗེའི་ལུང་གིས་བསྔགས་པ་ལྟར་གྲོལ་བ་བཞི་ལྡན་གྱི་ཕྲིན་ལས་ནམ་མཁའ་དང་མཉམ་པའོ། །བྱ་བ་ལས་ཀྱི་འཁོར་ལོའི་མཛད་པ་ནི་རྣམ་ཐར་ལས། །གསེར་ཟང་འབའ་ཞིག་ལས་གྲུབ་པའི། །སྐུ་རྟེན་སྟོང་ཕྲག་གཉིས་ཙམ་དང༌། །ཁྱད་པར་གསུང་རྟེན་གླེགས་བམ་ནི། །པུསྟི་བཞི་བཅུ་ཉེ་བའི་སྤར།

།བྲིས་དང་སྤར་ལ་བསྡོམས་པ་ཡི། །གླེགས་བམ་སྟོང་ཕྲག་གཉིས་ཙམ་བཞེངས། །དེ་རྣམས་བཞུགས་པའི་ལྷ་ཁང་ཁག །བཅུ་གསུམ་ཙམ་ཞིག་བཀོད་མཛེས་བསྐྲུན། །ཐུགས་རྟེན་མཆོད་སྡོང་ཆེན་མོས་གཙོས། །གསེར་ཟངས་ལས་གྲུབ་བརྒྱ་ཕྲག་ལྷག །བཞེངས་ཤིང་ཅི་ནུས་མཆོད་འབུལ་བགྱིས། །གནས་གཞི་གསར་དུ་བཞེངས་པ་ནི། །དུས་ཀྱི་མཐར་འཁྱོལ་དཀའ་བས་ན། །བསྐྲུན་པའི་རྩོལ་བ་མ་མཆིས་ཀྱང༌། །ཕྱོགས་འདིར་སྟོད་སྨད་འཁྲུགས་ལོང་གིས། །དགོན་གནས་ཕལ་ཆེར་ཉམས་པ་རྣམས། །རྒྱ་བོད་ཆོས་རྒྱལ་སྡེ་དགེ་བཅས། །དཔོན་བློན་རྣམས་ཀྱི་རྒྱུད་བསྐུལ་ནས། །ཉམས་གསོས་ཞལ་འདེབས་ཞལ་བསྐོས་དང༌། །རང་ངོས་མཛུམ་མགོའི་མཆོད་པའི་དཔེས། །དངོས་ཇ་སུམ་སྟོང་ལྷག་པ་ཕུལ། །ཕལ་ཆེར་གསར་བཞེངས་ཉམས་གསོ་སོགས། །ཚགས་སུ་ཚུད་པའི་བྱ་བ་བསྒྲུབ། །ཕན་ཚུན་ཆོས་ཀྱི་སྡེ་རྣམས་སུ། །ལོ་རེ་བཞིན་དུ་ཡོན་སྦྱར་ནས། །གཟུངས་སྔགས་བསྔོ་བ་སྨོན་ལམ་རྟེན། །སྔ་རྗེས་དངོས་ཇ་བཞི་སྟོང་ནི། །རྩ་བ་ཉམས་པ་མེད་ཕུལ་ནས། །འབྲེལ་ཚད་དོན་ལྡན་སྨོན་པ་བགྱིས། །ཞེས་གསུངས་པ་ལྟར། །རྫོང་སར་བཀྲ་ཤིས་ལྷ་རྩེའི་བྱང་ཤར་གྱི་ནམ་མཁའ་ནས་སྟོན་པ་གནས་བརྟན་བཅུ་དྲུག་གི་ཞལ་བསྟན་པས་གནས་བཅུ་ལྷ་ཁང་ཆེད་དུ་བཞེངས་པར་མཛད་པ་དང༌། གཟིམས་ཆུང་བཀྲ་ཤིས་འཆི་མེད་གྲུབ་པའི་དགའ་ཚལ་དུ་སྟོན་པ་གནས་བརྟན་འཁོར་དང་བཅས་པ་ལན་གསུམ་གྱི་བར་དུ་བྱོན་ནས་བཞུགས་པས། ངའི་བསམ་བརྟན་གྱི་སྐྱིལ་བུ་འདི་ཁང་པ་གཞན་དང་མི་འདྲ་བའི་བྱིན་རླབས་ཆེ་བ་ཡོད་ཅེས་ཞལ་སློབ་ནང་མ་ལ་གསུང་འཕྲོས་ཕེབས་པ་དང༌། བཀྲ་ཤིས་ལྷ་རྩེའི་གོང་དུ་ནེའུ་གསེང་མེ་འཚེར་མར་གྲགས་པར་འཕགས་ཡུལ་གྲུབ་ཆེན་བརྒྱད་ཅུ་རྩ་བཞི་དང་ཉམས་རྟོགས་ཀྱི་གསུང་གླེངས་ཡུན་རིང་དུ་གནང་བ་དང༌། མེ་ཆུ་སྒོང་འདོད་ཆགས་བྱའི་མཇུག་མ། རྩེས་དོང་ནང་རི་སྣ་ཞེ་སྡང་སྦྲུལ་གྱི་མགོ། བཀག་ནགས་གདོང་གཏི་མུག་ཕག་གི་སྣ་ཡིན་པས་དུག་གསུམ་གྱི་ས་གནད་ཁ་གནོན་དུ་ཁམས་བྱེ་རིགས་གསུམ་སྤྲུལ་པའི་ལྷ་ཁང་བཤད་གྲུབ་དར་རྒྱས་གླིང་གི་རྟེན་གཙོ་འཇམ་དཔལ་དབྱངས་ཀྱི་སྐུའི་ཞལ་གཏི་མུག་ཕག་གི་སྣར་བསྟེན་དགོས་པར་གསུངས་པས་ཕྱིས་ཁམས་ཀྱི་བྱེ་མ་ཐང་གི་བཤད་གྲྭ་ཞེས་མདོ་ཁམས་དང༌།

གཙང་ས་སྐྱ་གོང༌། བལ་ཡུལ་ཤར་ཁམས་ཕུག་སོགས་ཀྱི་བློ་ལྡན་མཁས་པ་དུ་མ་བྱུང་བས་མཚོན། བོད་ཡུལ་སྤྱི་དང༌། མདོ་ཁམས་སྡེ་དགེའི་བསྟན་འགྲོ་ཁོ་ནའི་དོན་དུ་གཙུག་ལག་ཁང་དང༌། སྐུ་གསུང་ཐུགས་རྟེན་བསྒྲང་ལས་འདས་པ་གསར་བསྐྲུན་གྱིས་ཕན་བདེའི་བཙས་སུ་མཛད་པ་དང༌། མདོ་ཁམས་གནས་ཆེན་ཉེར་ལྔ་སོ་སོར་སྤྲུལ་པའི་སྐྱེས་བུ་རེས་རྩ་བདག་མཛད་ནས་བཤད་སྒྲུབ་ཀྱི་སྡེ་གཙུག་པར་རྡོ་རྗེའི་ལུང་ལས་གསལ་བ་བཞིན། ཛམ་ནང་པདྨ་ཤེལ་ཕུག་དང་རོང་མེ་དཀར་མོ་སྟག་ཚང༌། གཏེར་ལྷུང་ཟླ་གམ་དབང་ཕུག་གསུམ་དུ་སྐུ་གསུང་ཐུགས་རྟེན་སྒྲུབ་པའི་སྡེ་སོགས་བཙུགས་པར་མཛད་པས་མཚོན། མདོར་ན་སངས་རྒྱས་གཉིས་པ་དཔལ་མགོན་འཕགས་པ་ཀླུ་སྒྲུབ་ལྟ་བུའི་བཤད་སྒྲུབ་ལས་གསུམ་གྱི་ཕྲིན་ལས་བསམ་མི་ཁྱབ་པ་དང༌། སྤྱིར་ཐུབ་བསྟན་ཡོངས་སུ་རྫོགས་པའི་བཤེས་གཉེན། གདུལ་དཀའ་སྙིགས་འགྲོ་ཡོངས་ཀྱི་མགོན་པོ། བྱང་ཕྱོགས་སྟོན་པའི་རྒྱལ་ཚབ། སངས་རྒྱས་པདྨའི་ཞལ་སྐྱིན་འཇམ་མགོན་ཉི་ཟླ་ཟུང་གི་བཀའ་དྲིན་གྱིས་གོང་དུ་ཇི་སྐད་སྨོས་པའི་དམ་པའི་ཆོས་ཀྱི་ནོར་བུ་རིན་པོ་ཆེ་འཆད་ཉན་སྤེལ་གསུམ་གྱིས་ཆོས་ཀྱི་རྒྱལ་མཚན་བསྒྲེངས། ཕྱི་མོ་ཤིང་སྤར་བསྐྲུན་མཛད་པའི་བཀའ་དྲིན་ཚད་བཟུང་དང་བྲལ་ཡང༌། དུས་ཀྱི་འགྱུར་བ་མི་སྲུན་པས་སྤར་འཐོར་བརླག་ཏུ་སོང་ཀྱང༌། གདུལ་དཀའ་ཇི་ཙམ་བཞིན་སངས་རྒྱས་ཀྱི་ཕྲིན་ལས་དེ་ཙམ་སྟོབས་ལྷག་པར་ཆེ་བ་ཆོས་ཉིད་ཡིན་པས་འཇམ་མགོན་མཆོག་གི་སྤྲུལ་པའི་སྐུ་རྒྱལ་བའི་མྱུ་གུ་དུ་མ་བྱོན། ཕྲིན་ལས་ཀྱི་སྐྱ་རེངས་རྒྱལ་བསྟན་གྱི་མཁའ་ལ་འཆར། གངས་ཅན་ལྗོངས་སུ་ཕན་བདེའི་པདྨ་བཞད་པའི་དབུ་ཚུགས་ཏེ་དགེ་འདུན་གྱི་སྡེ་དང༌། རྟེན་གསུམ་ཉམས་པ་སླར་གསོ་བའི་སྟ་གོན་བརྩམ་པའི་ཚེ་དད་བརྩོན་བློ་དཀྱེལ་ཆེ་བ་བློ་གྲོས་ཕུན་ཚོགས་ནས་བཀའ་བབས་བདུན་གྱི་གསེར་ཆོས་ཤིང་སྤར་གྱི་གླེགས་བམ་ཤྲཱི་ནཱ་ལེནྡྲ་གཉིས་པ་རྫོང་སར་བཀྲ་ཤིས་ལྷ་རྩེའི་སྤར་ཁང་ཆོས་མཛོད་ཆེན་པོའི་གཞི་བཏིང་བའི་ཚེ་དཀར་ཆག་འདུས་གསལ་ཞིག་ཁྱེད་ནས་འབྲི་བར་འོས་ཞེས་རྣམ་དཀར་སྒྲུབ་པ་པོས་ཆེད་དུ་བསྐུལ་བ་ལྟར་ཚོང་པ་རྒན་པོ་ལུས་ཟུང་ངན་རུང་ལམ་རྒྱུས་བཟང་ཞེས་པ་ལྟར་དད་སྤྲོའི་ངང་རང་གི་ཤེས་ཚོད་བྲིས་པ་སྟེ།

དམ་པའི་ཆོས་འཛིན་པའི་ཕན་ཡོན་ཀྱང་མདོ་ལས། གང་ལ་ཕན་ཕྱིར་ང་ཡི་ཆོས། །ཚུལ་བཞིན་བསྟེན་པས་མཆོད་འགྱུར་གྱི། །མེ་ཏོག་བྱུག་པ་མར་མེ་ཡི། །རྒྱལ་བ་དེ་དག་མཆོད་མ་ཡིན། །ཞེས་དང༌། བྱམས་པ་སེངྒེ་སྒྲའི་མདོ་ལས། །གངྒའི་བྱེ་སྙེད་རིན་ཆེན་གསེར་དག་གིས། །བཀང་སྟེ་གང་ལ་སྦྱིན་པ་བྱིན་པ་བས། །དུས་ངན་ཚེ་ན་ཚིགས་བཅད་གཅིག་བརྗོད་པ། །དེ་ཡི་ཕན་གཏོགས་དེ་འདྲ་དེ་ལ་མེད། །ཅེས་དང་ཁྱད་པར་གསང་སྔགས་བླ་མེད་ཀྱི་ཆོས་འཛིན་པ་དེ་ལས་ཀྱང་ཁྱད་པར་འཕགས་པའི་ཕན་ཡོན་ཡོད་པའི་ཚུལ། །མདོ་དགོངས་པ་འདུས་པ་ལས། །རྒྱལ་བ་རྣམས་ཀྱི་གསང་བའི་ཐུགས། །རྟོགས་ནས་གང་ལ་གསལ་བྱེད་པ། །དབང་རྣམས་ཀུན་གྱི་མཆོག་ཡིན་ཏེ། །སྲིད་པ་གསུམ་གྱིས་དེ་དབང་འགྱུར། །ཞེས་དང༌། །དཀར་པོ་མཐར་ཐུག་བསོད་ནམས་ཀུན། །སེན་མོའི་སྟེང་གི་རྡུལ་དང་འདྲ། །རྡོ་རྗེ་སྙིང་པོ་གཅིག་བསྐྱེད་པ། །ས་ཡི་དཀྱིལ་འཁོར་ཆེན་པོ་ཙམ། །ཞེས་དང༌། རྡོ་རྗེ་མེ་ལོང་ལས། །རང་རིག་ཡེ་ཤེས་རྒྱུད་སྟོན་ཕྱིར། །རང་སྣང་རིག་པས་མངོན་བྱས་པ། །རིག་འཛིན་མཆོག་དེ་ལྷུན་གྲུབ་པའི། །ཏིང་འཛིན་ནུས་པའི་མཐུ་མེད་ཀྱང༌། །ས་སྦྱངས་སེམས་དཔས་བསྐྱེད་དུ་མེད། །བདེ་གཤེགས་ཉིད་དང་སྤྱོད་ཡུལ་གཅིག །རིག་པའི་སྐྱེས་བུས་ལུང་ཐོབ་པའོ། །ཞེས་དང༌། རྒྱལ་བ་རྣམས་ཀྱི་གསང་འདི་ལ། །གང་དག་དགའ་ཞིང་འདུན་བསྐྱེད་པ། །གཞན་གྱི་བར་ཆད་མི་འབྱུང་བར། །ཇི་ལྟར་མོས་པ་དེ་མྱུར་ཐོབ། །ཅེས་དང་ཡང༌། །ཐེག་ཆེན་གསང་བའི་ཚིག་གཅིག་ཙམ། །ཁོང་དུ་ཆུད་པར་གྱུར་པ་ནི། །སྐྱེ་བོ་ཉན་ཐོས་བསམ་ཡས་དང༌། །རྒྱལ་བ་མཐའ་ཡས་སྲས་བཅས་ལ། །མཆོད་ཡོན་ཚོགས་ཆེན་སྤེལ་བས་ནི། །འབུམ་གྱི་ཆར་ཡང་མི་ཕོད་དོ། །ཅིའི་ཕྱིར་ཐེག་ཆེན་འདི་ཤེས་པས། །རྒྱལ་བ་མཉེས་པའི་མཆོག་འདི་ཡིན། །ཞེས་དང༌། མདོ་ལས། གང་ཞིག་སངས་རྒྱས་སྟོང་རྣམས་དང༌། །སངས་རྒྱས་བྱེ་བ་བགྲང་དག་ལ། །བསྐལ་པ་གངྒཱའི་བྱེ་མ་སྙཻད། །དེ་སྙེད་བསྐལ་པར་བཀུར་བ་ལས།

།འཇིག་རྟེན་མགོན་གྱིས་གསུངས་པ་ཡི། །དམ་ཆོས་འཇིག་ཚེ་གང་ཞིག་གིས། །ཉིན་དང་མཚན་དུ་འཛིན་བྱེད་པ། །དེ་ནི་བསོད་ནམས་ཁྱད་པར་འཕགས། །ཆོས་འཇིགས་དུས་སུ་ཆོས་འཛིན་པ། །སྔོན་གྱི་སངས་རྒྱས་ཐམས་ཅད་དང༌། །སངས་རྒྱས་ཡེ་ཤེས་རབ་གནས་པ། །ང་ལ་དེས་ནི་མཆོད་པར་བྱེད། །ཅེས་དང༌། ཇི་ལྟར་བསྐལ་པ་བྱེ་བ་སྟོང་བརྗོད་ཀྱང༌། །སངས་རྒྱས་ཡེ་ཤེས་མཐའ་ཡོད་མ་ཡིན་ལྟར། །དེ་བཞིན་བཤེགས་པའི་དམ་པའི་ཆོས་འཛིན་པའི། །བསོད་ནམས་དེ་ཡང་ཚད་ཡོད་མ་ཡིན་ནོ། །ཞེས་སོགས་རྒྱ་ཆེར་གསུངས་པ་བཞིན་ནོ། །རབ་འབྱམས་ཞིང་ན་རྣམ་འདྲེན་རྒྱ་མཚོའི་མདུན། །འཇམ་དཔལ་དབྱངས་ཞེས་མཚན་དང་སྐུའི་བཀོད་པས། །མཛེས་པའི་བྱེ་བྲག་བདག་ཅག་གདུལ་བྱའི་དོན། །མཁྱེན་བརྩེའི་དབང་པོ་ཉིན་མོར་བྱེད་བཞིན་གསལ། །རྗེ་དེའི་རྗེས་འཇུག་གདུལ་བྱའི་སྐལ་བཟང་བཙས། །ཆོས་ཀྱི་ནོར་བུ་ཐང་མལ་བརྡལ་བའི་དབྱིག །དད་དང་རྩོལ་བའི་ཡིད་ཀྱིས་ཕྱོགས་གཅིག་ཏུ། །བསྡུས་པའི་གསང་མཛོད་དེང་དུས་བསྟན་འགྲོའི་གསོས། །སྲིད་ཞིའི་བཀྲ༷་ཤིས༷་ལྷ༷་དབང་དཔལ་འབྱོར་བཞིན། །མཛེས་ཤིང་ཕྱུག་པས་བརྩེ་ཆེན་རིང་ལུགས་རྩེ༷། །འཛིན་པའི་གདན་སར་འཕྲུལ༷་སྤར༷་དཔག་བསམ་དབང༌། །འཁྲུང༷ས་ཚེ་དཀར་ཆག་མེ་འབྲས་འདབ་རྒྱས་སྤུད། །མཆོག་བསྟན་ཐུགས་དབུས་བརྣག་པའི་འཇམ་མགོན་གསུམ། །ཡབ་སྲས་བརྒྱུད་པའི་ཟབ་དགོངས་དབྱིངས་སུ་བསྐང༌། །བཤད་སྒྲུབ་ཉིན་བྱེད་འདྲེན་པའི་མཆོག་སྤྲུལ་གྱི། །སྐུ་ཚེ་ཕྲིན་ལས་སྣང་བས་མཁའ་མཐར་བརྡལ། །རྣམ་དཀར་འདི་འབྲེལ་གདུལ་བྱའི་ལྷག་མ་ཀུན། །རྗེ་བཙུན་བླ་མས་སྐྱེ་ཀུན་རྗེས་སུ་འཛིན། །ཐུབ་བསྟན་སྤོང་ཀློག་བྱ་བས་ཉིན་མཚན་བྲེལ། །འགྲོ་སེམས་ཤིང་རྟ་རྣམ་དཀར་ལམ་དུ་འཇུག །སྣོད་བཅུད་རྫོགས་ལྡན་ནོར་བུའི་སྤྲིན་གྱིས་མཛེས། །དགེ་ལེགས་སྣང་བས་འཇིག་རྟེན་གསུམ་མཛེས་ཤོག 

།ཅེས་ལེགས་བྱས་འདི་ཉིད་བརྩམ་པ་པོ་བློ་གྲོས་ཕུན་ཚོགས་ནས་རྟེན་བཅས་བསྐུལ་བ་བཞིན་ཀུན་མཁྱེན་བླ་མ་འཇམ་དབྱངས་ཆོས་ཀྱི་བློ་གྲོས་རིན་པོ་ཆེའི་བརྩེ་བ་ཆེན་པོས་ཐུན་མོང་མ་ཡིན་པར་དགྱེས་པས་བསྐྱངས་བའི་འབངས་ཀྱི་ཐ་ཆུང་འཇིགས་མེད་མཁྱེན་བརྩེའི་འོད་ཟེར་བཀྲ་ཤིས་དཔལ་འབྱོར་དུ་འབོད་པའི་རྒྱལ་ཁམས་པས་ལྷོ་མོན་སྐུ་རྗེས་རྡོ་རྗེ་བརྩེགས་པའི་ཀེའུ་ཚང་དུ་ཆོས་རྒྱལ་འཇིགས་མེད་སེངྒེ་དབང་ཕྱུག་གིས་བཀའ་དགོངས་ཕུར་གསུམ་གྱི་ལྷ་ཁང་གསར་བཞེངས་ཀྱི་སྨན་ལྗོངས་ནས་དབུ་བརྩམ། །མཐའ་འདུལ་གྱི་གཙུག་ལག་ཁང་སྤ་གྲོ་སྐྱེར་ཆུའི་མཛེས་རྒྱན་དུ་འབྲུག་རྒྱལ་ཡུམ་སྐལ་བཟང་ཆོས་སྒྲོན་གྱིས་གསར་བསྐྲུན་རྩ་གསུམ་དགྱེས་པའི་དགའ་ཚལ་དུ་དཔལ་ཆེན་འདུས་པའི་ཚོགས་སྒྲུབ་དང་འབྲེལ་སྣང་སྲིད་བདུད་རྩི་ཡོན་ཏན་གྱི་དཀྱིལ་འཁོར་དུ་བྱིན་གྱིས་བརླབས་པའི་ཐུན་མཚམས་སུ་བྲིས་པའི་སྐབས་རྡོ་རྗེའི་མཆེད་པོ་མཁྱེན་རྟོགས་ཡོན་ཏན་རྒྱན་གྱིས་མཛེས་པའི་དཔེ་ཝར་མཆོག་སྤྲུལ་འཇམ་དབྱངས་ཀུན་དགའ་བསོད་ནམས་ཀྱིས་ཡི་གེ་གཉིས་པར་སྤེལ་བར་མཛད་པ་འདིས་ཀྱང་སྙིགས་དུས་བསྟན་འགྲོའི་རྒུད་པ་མིང་མེད་དུ་ཞི་ཞིང་ཐུབ་བསྟན་ཡོངས་རྫོགས་ཀྱི་སྣང་བས་འཛམ་གླིང་ཐ་གྲུར་བརྡལ་བའི་རྒྱུ་རུ་འགྱུར་བ་རྗེ་བཙུན་བླ་མ་མཆོག་གིས་བྱིན་གྱིས་བརླབ་ཏུ་གསོལ། སརྦ་དཱ་ཀ་ལྱ་ཎཾ་བྷ་ཝནྟུ།།