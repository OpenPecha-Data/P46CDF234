བླ་མ་བདེ་མཆོག་འཁོར་ལོའི་སྔགས་དོན་ནི། རྡོ་རྗེ་ཕྲེང་བར། ཨོཾ་ནི་ཡེ་ཤེས་སྙིང་པོ་སྟེ། །རྡོ་རྗེའི་སྐུ་ནི་ཐོབ་བྱེད་པའོ། །ཨཱཿནི་བྱང་ཆུབ་དཔག་མེད་པས། །རྡོ་རྗེའི་གསུང་ནི་ཐོབ་བྱེད་པའོ། །ཧཱུྃ་ནི་སྐུ་གསུང་ཐུགས་ཉིད་དོ། །རྡོ་རྗེ་མི་ཕྱེད་གསུམ་ཐོབ་པའོ། །ཞེས་གསུངས་པ་ལྟར་སྐུ་གསུང་ཐུགས་ཀྱི་རྡོ་རྗེ་གསུམ་གྱི་བདག་ཉིད། །པདྨ་བདེ་བ་ཐམས་ཅད་ཀྱི་འབྱུང་གནས་སྟོང་ཉིད་ཤེས་རབ་ཀྱི་ཆ་རྣམ་ཀུན་མཆོག་ལྡན་རྡོ་རྗེ་བཙུན་མོའི་མཁའ། བཛྲ་སྟོང་པའི་ཡེ་ཤེས་ནམ་མཁའི་གཟུགས་ཅན་དེ་རྒྱུད་ལ་འདྲེན་བྱེད་ཐབས་ཀྱི་ཆ་ཡབ་ཧེ་རུ་ཀའི་རྡོ་རྗེ། མ་ཧཱ་སུ་ཁ་ཐབས་ཤེས་སམ་ཡབ་ཡུམ་གཉིས་མེད་སངས་རྒྱས་ཐམས་ཅད་ཀྱི་ཁ་སྦྱོར་ཡན་ལག་བདུན་ལྡན་ཐུགས་ཟག་མེད་དངོས་པོ་ཀུན་གྱི་ཁྱབ་བདག་དཔལ་འཁོར་ལོ་སྡོམ་པ་བའི་མཚན་ནས་བསྐུལ་ཏེ། སརྦ་སིདྡྷི་མཆོག་དང་ཐུན་མོང་གི་དངོས་གྲུབ་ཐམས་ཅད། ཧྲཱིཿཞེས་ཐུགས་སྲོག་གཏིང་ནས་བསྐུལ་བས་བོས་ཏེ་བདག་ལ་སྩོལ། ཧ་ཧ་གཉིས་ནི་རང་བཞིན་ཆོས་ཉིད་དང་ལྷན་སྐྱེས་ཀྱི་བདེ་བ་ཆེན་པོའི་དོན་ས་བོན་གྱི་རིགས་ཡིན། ཧཱུྃ་ཧཱུྃ་ནི་རྡོ་རྗེ་རྩེ་མོ་ལས། ཡི་གེ་ཧཱུྃ་ནི་ཅི་ཡིན་བརྗོད། །སྡུག་བསྔལ་བཅོམ་ཞིང་འཇོམས་པར་བྱེད། །སྲིད་པའི་ཞགས་པ་གཅོད་བྱེད་ཅིང༌། །གདུག་པ་སྡང་ཞིང་གསོད་བྱེད་པའི། །ཧཱུྃ་ནི་མཆོག་ཏུ་དྲན་པར་བྱ། །ཞེས་པ་ལྟར་འཁོར་བའི་འབྲས་བུ་འཁྲུལ་སྣང་སྡུག་བསྔལ་བདེན་པ་འཇོམས་པ་དང༌། སྲིད་པའི་རྒྱུ་ཀུན་འབྱུང་ལས་ཉོན་ཀྱི་ཞགས་པ་གཅོད་པའི་དོན་དང༌། ཕཊ྄༔ནི་རྡོ་རྗེ་རྩེ་མོ་ལས། ཡི་གེ་ཕཊ྄་ནི་ཅི་ཡིན་བརྗོད། བདུད་དང་སྡུག་བསྔལ་འཇོམས་བྱེད་ཅིང༌། །བདེ་ན་ངག་ནི་འགུགས་པར་བྱེད། །ཅེས་པ་ལྟར་གཉེན་པོ་ལམ་བདེན་གྱིས་བདུད་བཞི་འཇོམས་ཤིང་ཐེག་ཆེན་འགོག་བདེན་ཟག་མེད་སྤང་རྟོགས་རྒྱུད་ལ་འགུགས་པའི་དོན་ཡིན་ནོ། ༈ །ཡང༌། ཨོཾ་ནི་དཔལ་འཁོར་ལོ་བདེ་མཆོག་གི་ཐུགས་ཡེ་ཤེས་ལྔ་མཚོན་བྱེད་བཀྲ་ཤིས་པའི་སྔགས་ཡིན་པས་སྔགས་ཐམས་ཅད་ཀྱི་ཐོག་མར་འབྱུང༌།

པདྨ་ནི་གུ་རུ་རིན་པོ་ཆེའི་མཚན། འཇིག་རྟེན་ན་པདྨ་མཛེས་ཤོས་ཡིན་པ་བཞིན་གུ་རུ་རིན་པོ་ཆེ་སངས་རྒྱས་ཐམས་ཅད་ལས་བཀའ་དྲིན་ཆེ་ཤོས་ཡིན། པདྨ་མིག་གིས་མཐོང་བ་དང་སེམས་དགའ་བ་དང༌། དྲི་ཞིམ་པ། མགོ་དང་རྣ་བའི་རྒྱན་བྱས་ན་མཛེས་པ་བཞིན་གུ་རུ་རིན་པོ་ཆེའི་སྐུ་མཇལ་ན་སེམས་དགའ་བ། མཚན་ཐོས་པ་དང་ཡིད་ལ་དྲན་པ་ཙམ་གྱིས་ངན་སོང་ལས་སྐྱོབ་པ། གུ་རུ་རིན་པོ་ཆེ་ལ་གསོལ་བ་བཏབ་ན་དགྲ་གདོན་བར་ཆད་ཐམས་ཅད་སྐྱོབ་པར་མཛད་པ། ཚེ་རིང་བ། ནད་མེད་པ། ཕས་རྒོལ་གྱིས་གནོད་མི་ནུས་པ་ཕྱི་མ་བདེ་བ་ཅན་དུ་སྐྱེ་བ་སོགས་དད་པས་གསོལ་བ་ཅི་འདོད་བཏབ་པ་དེ་བཞིན་འབྱུང་བ། གུ་རུ་དེ་ཡི་དམ་བདེ་མཆོག་གི་སྐུར་བཞེངས་པ་དེ་ནི་ཞི་བའི་གནས་སྐབས་སུ་རྡོ་རྗེ་སེམས་དཔའ་དེ་ཡིན་པས་བཛྲ་དེ་ཉིད་ཡི་དམ་ཁྲོ་བོའི་སྐུར་བཞེངས་པ་རྙིང་མས་ཡང་དག །གསར་མས་བདེ་མཆོག་ཏུ་གྲགས། རྒྱ་གར་གྱི་གྲུབ་ཆེན་ཕལ་མོ་ཆེའི་ཐུགས་དམ་གྱི་ལྷ་བདེ་མཆོག་ཡིན། །གུ་རུ་རིན་པོ་ཆེས་བལ་ཡུལ་ཡང་ལེ་ཤོད་ནས་ཡང་དག་བསྒྲུབས་པས་ཞལ་གཟིགས་ཏེ་རྟོགས་པ་ནམ་མཁའ་དང་མཉམ་པར་གྱུར་པ་དང༌། རྗེ་བཙུན་མི་ལ་རས་པ་གྲུབ་པ་ཐོབ་བྱེད་ཀྱང་བདེ་མཆོག་ཡིན། བདེ་མཆོག་གི་སྔགས་ལ། ཧྲཱི་ཧ་ཧ་ཧཱུྃ་ཧཱུྃ་ཕཊ྄། ཅེས་གྲགས། སྔགས་འདི་དད་པས་བཟླས་པ་ཁོ་ནས་ཏིང་ངེ་འཛིན་མ་ཤེས་ཀྱང་ཕྱི་མ་དག་པ་མཁའ་སྤྱོད་དུ་སྐྱེ་བར་གསུངས། དེས་ན་བླ་མ་གུ་རུ་རིན་པོ་ཆེ། ཡི་དམ་བདེ་མཆོག །མཁའ་འགྲོ་རྡོ་རྗེ་ཕག་མོ་ཐམས་ཅད་ཀུན་འདུས་ཀྱི་སྔགས་ཡིན་པས། འདི་བཟླས་ན་ཚེ་རིང༌། གདོན་གྱིས་མི་གནོད། བསོད་ནམས་ཆེ། བར་ཆད་ཐམས་ཅད་སྐྱོབ། ཕྱི་མ་དག་པ་མཁའ་སྤྱོད་དུ་དཔའ་བོ་མཁའ་འགྲོ་རྣམས་ཀྱིས་ཁྲིད། ཉམས་དང་རྟོགས་པ་ཐམས་ཅད་སྐྱེ། ཧཱུྃ་ཞེས་པ་ནི་གུ་རུ་རིན་པོ་ཆེ། བདེ་མཆོག །རྡོར་སེམས་ཐམས་ཅད་ཀྱི་ཐུགས་ཀྱི་ས་བོན་མི་ཡི་རྣམ་ཤེས་ལྟ་བུ་ཡིན་ནོ། ༈ །ཨཿ ཞེས་ཆོས་ཉིད་སྐྱེ་བ་མེད་པའི་དོན་མདོར་བསྟན་ཏེ།

སེམས་ཅན་གྱི་འཁྲུལ་སྣང་མ་དག་འཁོར་བའི་གནས་སྐབས་སུ། སེམས་ རྣམ་ཤེས་ཚོགས་བརྒྱད། དང་སེམས་བྱུང་ ལྔ་བཅུ་རྩ་གཅིག་གི་རྒྱུ་འབྲས་ཀྱི་འཁོར་འདས་ལམ་གསུམ་གྱི་ སྣང་ཆའི་ བླ་མ་བདེ་མཆོག་འཁོར་ལོའི་གཟུགས་སྐུ་རྟེན་དང་བརྟེན་པའི་དཀྱིལ་འཁོར་གྱི། ལྷ༔ ངོ་བོའི་གནས་ལུགས་དག་པ་མྱང་འདས་ཀྱི་འབྲས་བུ་ཐམས་ཅད་ སེམས་ཉིད་ གདོད་ནས་ སྐྱེ་བ་མེད་པའི་ཀློང༔ ནམ་མཁའ་ལ་སྤྲིན་ དེངས་པ་ ལྟར་དབྱིངས་སུ་ཆོས་སྐུ་ཀ་དག་གི་ངང་དུ་ ཐིམ༔ དེ་ནི་བློས་ བསམ་གྱིས་མི་ཁྱབ་ངང་དུ་ སོ་སོ་རང་རིག་པའི་སྤྱོད་ཡུལ་དུ་མི་གཡོ་བར་ བཞག༔ ཨ་ཨ་ཨ༔ སྐུ་གསུང་ཐུགས་དབྱེར་མེད་པའི་གསང་བ་སྐུ་དང་ཡེ་ཤེས་འདུ་འབྲལ་མེད་པའི། ཨོཾ་ སྐུ་ ཨཱཿ གསུང་ ཧཱུྃ་ ཐུགས་ པདྨ་ ཤེས་རབ་རྣམ་ཀུན་མཆོག་ལྡན་གྱི་སྟོང་ཉིད་ཨེ་ཡི་དོན། བཛྲ་ཐབས་བདེ་བ་ཆེན་པོ་མཆོག་ཏུ་མི་འགྱུར་བའི་ཝཾ་ མ་ཧཱ་སུ་ཁ་ དེ་གཉིས་ཟུང་འཇུག་གི་དོན་རྟོགས་ན་ཁྱབ་བདག་འཁོར་ལོ་སྡོམ་པ་ཁ་སྦྱོར་ཡན་ལག་བདུན་ལྡན་གྱི་ལྷག་པའི་ལྷས་ སརྦ་སིདྡྷི་ མཆོག་དང་ཐུན་མོང་གི་དངོས་གྲུབ་ཐམས་ཅད་ ཧྲཱིཿ ནི་ཐུགས་སྲོག་ནས་བོས་ཏེ་རྩེ་གཅིག ཧ་ཧ་ བདེ་བ་ཆེན་པོའི་གནས་ཀྱི་ཐུགས་ཚིམས་ཏེ་བཞད་པའི་སྒྲ། ཧཱུྃ་ཧཱུྃ། གཉིས་ཡབ་ཡུམ་གྱི་ཐུགས་སྲོག་བསྐུལ། ཕཊ༔ བཟུང་འཛིན་གཏོར་བའི་དོན་ནོ། །མངྒ་ལས་སོ།། །།