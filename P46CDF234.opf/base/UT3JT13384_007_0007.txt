བླ་མ་བདེ་མཆོག་འཁོར་ལོའི་བསྟོད་པའི་ལྷན་ཐབས་བཞུགས། རྒྱལ་ཀུན་གསུང་གི་རྡོ་རྗེ་གར་གྱི་དབང༌། །མཆོག་བདེ་ཡེ་ཤེས་ཕྱག་རྒྱའི་རོལ་གར་གྱིས། །དཀྱིལ་འཁོར་ཁྱབ་བདག་སྲིད་ཞིའི་སྤྱི་དཔལ་ཆེ། །པདྨ་བཛྲ་རིག་འཛིན་བླ་མར་བསྟོད། །རྣམ་ཀུན་མཆོག་ལྡན་ཤེས་རབ་ཡུམ་གྱི་ཚུལ། །རྡོ་རྗེ་བཙུན་མོ་རང་བྱུང་གྲུབ་པའི་རྒྱལ། །འཆི་མེད་དྲྭ་བའི་སྐུ་ཅན་མནྡཱ་ར། །གསང་མཆོག་ཡེ་ཤེས་སྟེར་ལ་ཕྱག་འཚལ་བསྟོད། །རྡོ་རྗེ་གསང་བ་མི་ཟད་རྒྱན་འཁོར་ལྔས། །རིགས་ཀྱི་འཁོར་ལོས་བསྒྱུར་མཛད་ཕྲིན་ལས་ལྔ། །འགྲོ་འདུལ་རིག་འཛིན་ཐོད་ཕྲེང་རྩལ་འཆང་ལྔའི། །ཡེ་ཤེས་ལྔ་ལྡན་སྟོན་ལ་ཕྱག་འཚལ་བསྟོད། །ཚོགས་བརྒྱད་གནས་དག་བདེ་གཤེགས་སྒྲུབ་སྡེ་བརྒྱད། །རང་བྱུང་གྲུབ་པ་ཆེན་པོ་བརྒྱད་ཤར་བས། །རབ་འབྱམས་རྒྱུད་ཀུན་བདག་པོ་ཧེ་རུ་ཀ །རིག་འཛིན་རྩལ་འཆང་བརྒྱད་ལ་ཕྱག་འཚལ་བསྟོད། །སྲིད་ཞིའི་ཆོས་ཀུན་བདེ་ཆེན་དྲྭ་བ་སྡོམ། །འཁོར་འདས་མཉམ་ཡངས་ཆེན་པོའི་སྒྱུ་འཕྲུལ་གར། །ཤིན་ཏུ་རྣམ་དག་ཆོས་སྐུའི་ཀློང་ཆེན་ལས། །དཀྱིལ་འཁོར་རོལ་པར་འཆར་བ་ཀུན་ལ་བསྟོད། །ཅེས་སྨན་སྒྲུབ་སྐབས་སོགས་ཉེར་མཁོར་གྱུར་པ་བཞིན་དད་ལྡན་ཆོས་རྩེའི་དགེ་ཕྲིན་ལས་རྒྱལ་མཚན་ནས་བསྐུལ་ངོར་སྔགས་བཙུན་མངྒ་ལས་བྲིས་པའོ།། །།