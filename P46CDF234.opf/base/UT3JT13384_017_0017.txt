༄༅། །རྡོ་རྗེ་ཕུར་པའི་གནད་ཏིག་གི་ཁྲིད་ཀྱི་ཟིན་བྲིས་བླ་མའི་མན་ངག་ཡེ་ཤེས་སྣང་བ་བཞུགས་སོ།།དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་དཔལ་ལྡན་བླ་མ་དམ་པ་བཀའ་དྲིན་མཉམ་མེད་ཀུན་མཁྱེན་རྡོ་རྗེ་གཟི་བརྗིད་སྩལ་གྱི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །རྒྱལ་ཀུན་སྤྱི་གཟུགས་རིགས་བདག་དྲུག་པ་ཡི། །སྒྱུ་འཕྲུལ་སྣང་བས་རྒྱུད་སྡེ་རྒྱ་མཚོའི་བཅུད། །བསྟན་པའི་ཉི་མ་འགྲོ་ལ་གསལ་མཛད་པའི། །པདྨ་མདོ་སྔགས་གླིང་པ་སྤྱྀ་བོར་རྒྱལ། །འོད་གསལ་མི་ཤིགས་རྡོ་རྗེ་ཐིག་ལེའི་ངང༌། །སྐྱེ་འཆི་ཀུན་བྲལ་གཞོན་ནུ་རིག་པའི་རྩལ། །ཁྲོས་པའི་ཉམས་བརྒྱས་ས་གསུམ་བདུད་སྡེའི་དཔུང༌། །གཞོམ་མཛད་ལྷག་པའི་ལྷ་ཁྱོད་སྙིང་དབུས་འདུད། །འོག་མིན་པདྨ་དྲྭ་བའི་ཞིང༌། །སྟོན་པས་རྒྱུད་སྡེ་བཀའ་གཏེར་ཀུན། །གསུངས་པའི་མཐར་ཐུག་སྙིང་པོའི་བཅུད། །བླ་མའི་མན་ངག་ཇི་བཞིན་བཤད། །དེ་ལ་འདིར་དུས་གསུམ་རྒྱལ་བ་ཐམས་ཅད་ཀྱི་ཐུན་མོང་མ་ཡིན་པའི་ཕྲིན་ལས་གཅིག་ཏུ་བསྡུས་པའི་བདག་ཉིད་དཔལ་ཆེན་པོ་རྡོ་རྗེ་གཞོན་ནུ་ལ་བཀའ་གཏེར་བསྐྱེད་རྫོགས་ཀྱི་ལམ་སྲོལ་དུ་མ་ཞིག་ཡོད་པ་ལས། འདིར་ཉེ་རྒྱུད་གཏེར་མའི་ཕྱོགས་སུ་གཏོགས་པའི་སྙན་བརྒྱུད་ཕུར་པའི་གནད་ཏིག་གི་ཁྲིད་ལ་གསུམ། སྔོན་འགྲོ་དངོས་གཞི་རྗེས་གསུམ་མོ། དང་པོ་ལ་ཐུན་གྱི་སྔོན་འགྲོ་དང༌། ཁྲིད་ཀྱི་སྔོན་འགྲོ་གཉིས། དང་པོ་ལ། ཉིན་མོར་སྐྱེ་བོའི་རྒྱུ་འགྲུལ་དང་མཚན་མོར་དགྲ་རྐུན་གྱི་ཅ་ཅོ་སོགས་བསམ་གཏན་གྱྀ་ཚེར་མ་མེད་པའི་གནས་དབེན་པར་བདེ་བའི་བསྟན་ལ་ལུས་གནད་རྣམ་སྣང་ཆོས་བདུན་ལྡན་དུ་འདུག །ངག་གནད་རླུང་གཡས་གཡོན་དབུས་གསུམ་ནས་རླུང་རོ་སུམ་ཕྲུགས་སམ་དགུ་ཕྲུག་བསལ། ནད་གདོན་སྡིག་སྒྲིབ་དང་ཁྱད་པར་ལམ་སྒོམ་པའི་བར་དུ་གཅོད་པ་ཐམས་ཅད་དག་ནས་སོར་བཅུ་དྲུག་ཙམ་རླུང་ཕྱིར་སོང་ནས་འོད་གསལ་སྟོང་ཉིད་ཀྱི་ངང་དུ་ཡལ་བར་བསམ། ཡིད་གནད་བྱང་ཆུབ་ཀྱི་སེམས་སྔོན་དུ་འགྲོ་བའི་སྒོ་ནས་རང་གི་མདུན་གྱི་ནམ་མཁར་ཡིད་འཕྲོག་པའི་མཆོད་སྤྲིན་རྒྱ་མཚོ་འཁྲིགས་པའི་དབུས་སུ་བླ་མ་དང་གཉིས་སུ་མེད་པའི་དཔལ་ཆེན་པོ་རྡོ་རྗེ་གཞོན་ནུ་གསལ་བ་ལ་མོས་གུས་གདུང་ཤུགས་དྲག་པོའི་སྒོ་ནས་གསོལ་བ་གདབ།

བླ་མ་དགྱེས་པ་ཆེན་པོས་འོད་དུ་ཞུ་རང་ལ་ཐིམ་པས་ལུས་ངག་ཡིད་གསུམ་རྡོ་རྗེ་གསུམ་དང་དབྱེར་མེད་དུ་འདྲེས་ཏེ་ཉི་མ་ཤར་བ་ན་མུན་པ་རང་སངས་བཞིན་དུ་སྡིག་སྒྲིབ་ཐམས་ཅད་དག་པར་བསམ། ཐུགས་ཡིད་བསྲེས་ཏེ་དབྱིངས་རིག་དབྱེར་མེད་ཀྱི་ངང་དུ་དུས་གསུམ་གྱི་རྟོག་པའི་སྤྲོས་པ་བཅད་དེ་མཉམ་པར་བཞག་པར་བྱའོ། །གཉིས་པ་ལ་ཐུན་མོང་དང༌། ཐུན་མིན་གྱི་སྔོན་འགྲོ་གཉིས་ལས། དང་པོ་ལ་བཞི། ཆོས་ལ་འཇུག་པའི་རྒྱུ་དལ་འབྱོར་རྙེད་དཀའ་བསམ་པ། ཆོས་ལ་འཇུག་པའི་རྐྱེན་འཆི་བ་མི་རྟག་པ་བསམ་པ། ཆོས་ལ་འཇུག་པའི་འབྲས་བུ་ལས་འབྲས་བླང་དོར་ཚུལ་བཞིན་བྱ་བ། ཆོས་ལ་འཇུག་པའི་ངོ་བོ་འཁོར་བ་ལ་ངེས་འབྱུང་བསྐྱེད་པ་སྟེ་དེ་རྣམས་ནི་གཞན་ལས་འབྱུང་བ་ལྟར་ཉམས་སུ་བླངས་བར་བྱའོ། །གཉིས་པ་ལ་ཐེག་ཆེན་ལམ་གྱི་རྩ་བ་སྐྱབས་སུ་འགྲོ་བ། ཐམས་ཅད་མཁྱེན་པའི་ལམ་གྱི་སྙིང་པོ་བྱང་ཆུབ་མཆོག་ཏུ་སེམས་བསྐྱེད་པ། བསགས་སྦྱོང་སྤེལ་གསུམ་གྱི་གནད་ཅིག་ཏུ་བསྡུས་པ་བླ་མའི་རྣལ་འབྱོར་དང་གསུམ་མོ། །དང་པོ་ནི། རང་གཞན་འཁོར་བ་ལས་བསྒྲལ་བའི་ཕྱིར་ར་མདའ་ཞུ་བའི་སླད་དུ་བླ་མ་དཀོན་མཆོག་ལ་སྐྱབས་སུ་འགྲོ་བ་ནི། ཨཱཿ སྐྱེ་བ་མེད་པའི་ཡེ་ཤེས་ལས༔ འགགས་མེད་སྣང་བའི་ཕྱག་རྒྱར་བཞེངས༔ དཔལ་ཆེན་རྡོ་རྗེ་གཞོན་ནུ་ལ༔ རང་ངོ་ཤེས་པས་སྐྱབས་སུ་མཆི༔ ཞེས་གསུངས་ཏེ། ཨཱཿཞེས་བརྗོད་པ་དང་མཉམ་དུ་ཐ་མལ་གྱི་སྣང་བ་ཐམས་ཅད་འོད་གསལ་གྱྀ་དབྱིངས་སུ་ཐིམ་པའི་སྐད་ཅིག་གཉིས་པར། རང་གི་མདུན་གྱི་ནམ་མཁར་པདྨ་དང་ཉི་མ་ཟླ་བ་དྲེགས་པ་ལྷ་ཆེན་ཕོ་མོའི་གདན་གྱི་སྟེང་དུ། གདོད་ནས་རང་བཞིན་གྱི་རྣམ་པར་དག་པ་སྐྱེ་བ་མེད་པའི་དབྱིངས་སྟོང་པ་ཉིད་ཀྱི་ངང་ལས། གདངས་ཆ་རིག་པའི་རྩལ་འགགས་པ་མེད་པའི་ཡེ་ཤེས་བླ་མ་དང་གཉིས་སུ་མེད་པ་དཔལ་ཆེན་པོ་རྡོ་རྗེ་གཞོན་ནུ་ལ་རྩ་གསུམ་རབ་འབྱམས་ཀྱིས་བསྐོར་བ་སྤྲིན་ཕུང་འཁྲིགས་པ་བཞིན་དུ་བཞུགས་པར་མོས་ལ།

དེའི་མདུན་དུ་རང་གི་ཚེ་འདིའི་ཕ་མ་གཙོར་བྱས་པའི་རིགས་དྲུག་གི་སེམས་ཅན་ཐམས་ཅད་སྟོན་མོ་ཆེན་པོ་ལ་ཁྲོམ་ཚོགས་པ་བཞིན་དུ་འདུས་ནས་ཐལ་མོ་སྙིང་གར་སྦྱར། ངག་གི་སྒོ་ནས་སྐྱབས་འགྲོའི་ཚིག་བརྗོད། ཡིད་ཀྱིས་དུས་འདི་ནས་བཟུང་སྟེ་བྱང་ཆུབ་སྙིང་པོའི་བར་ཅི་མཛད་ཁྱེད་ཀྱིས་ཤེས། ཁྱེད་ལ་བརྟེན། ཁྱེད་ལ་འབུལ། ཁྱེད་ལས་གཞན་པའི་སྐྱབས་དང་རེ་ས་མེད་པས་ཁྱེད་མཁྱེན་སྙམ་པའི་མོས་གུས་གདུང་ཤུགས་དྲག་པོའི་སྒོ་ནས་སྐྱབས་འགྲོ་བཟླས་མཐར་སྐྱབས་ཡུལ་རྣམས་ཀྱི་སྐུ་ལས་འོད་ཟེར་འཕྲོས། བདག་གཞན་སེམས་ཅན་ཐམས་ཅད་ཀྱི་ལུས་སེམས་ལ་ཞུགས། སྒྲིབ་གཉིས་བག་ཆགས་དང་བཅས་པ་དག །ཐམས་ཅད་ལུས་ཟག་མེད་འཇའ་ལུས་རྡོ་རྗེའི་སྐུ་དང༌། སེམས་རྟོག་མེད་འོད་གསལ་ཆོས་ཀྱི་སྐུར་གྱུར་པར་བསམ། སེམས་ཅན་ཐམས་ཅད་སྐྱབས་ཡུལ་རྣམས་ལ་ཐིམ། སྐྱབས་ཡུལ་ལྷ་ཚོགས་འོད་དུ་ཞུ་ནས་དཔལ་ཆེན་པོ་ལ་ཐིམ། དེ་ཡང་དབུ་ཡི་གཙུག་གཏོར་ནས་མར་ཞུ། ཞབས་ཀྱི་གདན་ཁྲི་ནས་ཡར་ཞུ་ནས་འོད་ཀྱི་གོང་བུར་གྱུར་ནས་རང་ལ་ཐིམ། དཔལ་ཆེན་པོའི་རྡོ་རྗེ་གསུམ་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར་པར་བསམ་ལ་ཐུགས་ཡིད་བསྲེས་ཏེ་རིག་སྟོང་གཉུག་མ་བཞི་ཆ་གསུམ་བྲལ་གྱི་ངང་དུ་མཉམ་པར་བཞག་པ་ནི་དོན་དམ་པའི་སྐྱབས་འགྲོའོ། །གཉིས་པ་ནི། ཧཱུྃ༔ དེ་བཞིན་ཉིད་དབྱིངས་མ་རྟོགས་པའི༔ འགྲོ་ལ་སྙིང་རྗེ་ཆེན་པོའི་བློས༔ རིམ་གཉིས་ཟབ་མོའི་རྣལ་འབྱོར་གྱིས༔ ཁམས་གསུམ་སྒྲོལ་བའི་སེམས་མཆོག་བསྐྱེད༔ ཅེས་གསུངས་ཏེ། མཁའ་ཁྱབ་སེམས་ཅན་ཐམས་ཅད་བདེ་གཤེགས་སྙིང་པོའི་རང་བཞིན་གདོད་ནས་རྣམ་པར་དག་པ་ཡིན་ནའང༌། དེ་ལྟ་བུའི་གནས་ལུགས་མ་རྟོགས་པའི་ མ་རྒན་འགྲོ་བ་ཐམས་ཅད་ལ་སྙིང་རྗེ་ཆེན་པོའི་བློས་ཐབས་བསྐྱེད་པའི་རིམ་པ་དང་ཤེས་རབ་རྫོགས་པའི་རིམ་པ་གཉིས་ཀྱི་ལམ་ཟབ་མོ་ཉམས་སུ་བླང་ནས་ཁམས་གསུམ་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ་སྙམ་པ་དང་དངོས་གཞི་ཚད་མེད་བཞིའི་བློ་སྦྱོང་བ་དང༌།

སྨོན་འཇུག་གི་དམ་བཅའ་ཅི་རིགས་པར་བྱའོ། །གསུམ་པ་ལ་ལྔ། དང་པོ་ཚོགས་ཞིང་གསལ་གདབ་པ་ནི། ཨ་ཞེས་བརྗོད་པ་དང་ལྷན་གཅིག་ཏུ་ཐ་མལ་གྱི་སྣང་བ་ཐམས་ཅད་འོད་གསལ་གྱི་དབྱིངས་སུ་ཐིམ་པའི་སྐད་ཅིག་གཉིས་པར། གནས་རྣམ་པར་དག་པ་འོག་མིན་དུར་ཁྲོད་གསང་ཆེན་རོལ་པའི་གཞལ་ཡས་ཁང་ཆེན་པོའི་དབུས་སུ། རང་གི་མདུན་གྱི་ནམ་མཁར་ཡེ་ཤེས་འོད་ལྔའི་ཀློང་དུ་སེང་ཁྲི་པདྨ་ཉི་ཟླའི་གདན་གྱི་སྟེང་དུ། ངོ་བོ་རང་གི་རྩ་བའི་བླ་མ་རྣམ་པ་དཔལ་རྡོ་རྗེ་སེམས་དཔའ་སྐུ་མདོག་དཀར་གསལ་རྡོ་རྗེ་དང་དྲིལ་བུ་འཛིན་པ། རང་གི་འོད་ལས་སྐྱེས་པའི་ཡུམ་སྙེམས་མ་དཀར་མོ་དང་མཉམ་པར་སྦྱོར་བའི་བདེ་བས་དགྱེས་པ། ཡབ་ལ་དར་གྱི་ཆས་གོས་ལྔ་དང་རུས་པའི་རྒྱན་དྲུག་ལ་རིན་པོ་ཆེའི་ཁྲ་བཏབ་པ་དང༌། རིན་པོ་ཆེའི་དོ་ཤལ་ཕྱེད་པས་བརྒྱན་པ་འོད་ཟེར་བྱེ་བ་ཕྲག་དྲུག་ཏུ་འབར་བའི་ཀློང་ན་བཞུགས་པ། དེ་ལྟར་བླ་མའི་སྐུའི་དབྱིབས་རྡོར་སེམས་དང་དེའི་ཐུགས་ཀའི་ནང་ཡེ་ཤེས་སྙིང་པོའི་སྲོག་ཅེས་བླ་མའྀ་ཐུགས་རྣམ་པར་མི་རྟོག་པའི་ཡེ་ཤེས་དུས་གསུམ་སངས་རྒྱས་ཐམས་ཅད་ཀྱི་ཕྲིན་ལས་ཐམས་ཅད་གཅིག་ཏུ་བསྡུས་པའི་བདག་ཉིད་བཅོམ་ལྡན་འདས་དཔལ་ཆེན་པོ་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གཅིག་ཕྱག་གཉིས་ན་ཕུར་བུ་འདྲིལ་བ། ཡུམ་འཁོར་ལོ་རྒྱས་འདེབས་མ་མཐིང་ལ་སྐྱ་བའི་རྣམ་པ་ཅན་ཕྱག་གཉིས་ཨུཏྤལ་དང་དུང་ཁྲག་བསྣམ་པ། དཔལ་དང་དུར་ཁྲོད་རོལ་པའི་ཆས་ཐམས་ཅད་ཀྱིས་བརྒྱན་པ། ཡབ་ཡུམ་མཉམ་པར་སྦྱོར་བའི་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་འཁྲུངས་ཤིང་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞུགས་པ་འོད་ཟེར་གཟི་བརྗིད་དཔལ་དུ་འབར་བ་ཕྱི་ལྟར་ན་དཀོན་མཆོག་གསུམ། ནང་ལྟར་ན་རྩ་བ་གསུམ། གསང་བ་ལྟར་ན་སྐུ་གསུམ་གྱི་ངོ་བོར་བཞུགས་པར་བསམ་མོ། །གཉིས་པ་ཐུན་མོང་ཚོགས་བསགས་ཡན་ལག་བརྒྱད་པ་ནི། རྡོ་རྗེ་སློབ་དཔོན་སངས་རྒྱས་དཔལ༔

དུས་གསུམ་བཞུགས་ལ་ཕྱག་འཚལ་ལོ༔ མཆོག་གསུམ་བསྟན་པའི་ཞིང་གྱུར་ལ༔ གཉིས་མེད་ཡིད་ཀྱིས་སྐྱབས་སུ་མཆི༔ དངོས་འབྱོར་ཡིད་ཀྱི་རྣམ་སྤྲུལ་པའི༔ དག་པའི་མཆོད་པ་བཞེས་སུ་གསོལ༔ དངོས་གྲུབ་ཆུ་བོ་གཅོད་པའི་གེགས༔ ཉེས་བྱས་མ་ལུས་བཤགས་པར་བགྱི༔ ཕྱོགས་བཅུ་འཁོར་གསུམ་དག་པའི་ཆོས༔ མ་ཆགས་སྤྱོད་ལ་རྗེས་ཡི་རང་༔ དག་པའི་མཐའ་བཞི་དྲི་མ་མེད༔ རྫོགས་པའི་བྱང་ཆུབ་སེམས་བསྐྱེད་དོ༔ བདེ་གཤེགས་དབང་ཕྱུག་སེམས་ཅན་ལ༔ དགོས་པ་གསུམ་ཕྱིར་ལུས་འབུལ་ལོ༔ ཚེ་རབས་བགྲངས་པའི་ལས་རྣམས་ཀུན༔ བསྡུས་ཏེ་བྱང་ཆུབ་ཆེན་པོ་བསྔོ༔ ཞེས་གསུངས་ཏེ། དང་པོ་ཕྱག་འཚལ་བའི་ཡན་ལག་ཡུལ་དུས་གསུམ་དུ་གཤེགས་ཤིང་གཤེགས་ལ་འབྱོན་པར་འགྱུར་བའི་སངས་རྒྱས་ཐམས་ཅད་དང་དབྱེར་མེད་པའི་རྡོ་རྗེ་སློབ་དཔོན་ལ་ལུས་ཞིང་གི་རྡུལ་སྙེད་དུ་སྤྲུལ་ནས་ཕྱག་འཚལ་བ་དང༌། སྐྱབས་སུ་འགྲོ་བའི་ཡན་ལག་ཚོགས་ཞིང་གསལ་བཏབ་པའི་དཀོན་མཆོག་གསུམ་ལ་སྟོན་པ་ལམ་གྲོགས་ཀྱི་སྒོ་ནས་སྐྱབས་སུ་འགྲོ་བ་ཀུན་རྫོབ་བརྡའི་སྐྱབས་འགྲོ་དང༌། རང་གི་སེམས་ཉིད་གདོད་ནས་དོན་དམ་པའི་དཀོན་མཆོག་གསུམ་དང་གཉིས་སུ་མེད་པར་ཤེས་པའི་སྒོ་ནས་དོན་དམ་ངེས་པའི་སྐྱབས་སུ་འགྲོ་བ་དང༌། མཆོད་པའི་ཡན་ལག་དངོས་སུ་འབྱོར་པ་དང་ཡིད་ཀྱིས་སྤྲུལ་པའི་མཆོད་པ་ནམ་མཁའི་མཐའ་ཀླས་པ་འབུལ་བ་དང༌། བཤགས་པའི་ཡན་ལག་ཐུན་མོང་དང་མཆོག་གི་དངོས་གྲུབ་ལ་བར་དུ་གཅོད་པའི་གེགས་སྡིག་པ་དང་ལྟུང་བ་ཉེས་བྱས་གང་ཡོད་ཐམས་ཅད་སྙིང་ཐག་པ་ནས་བཤགས་པར་བགྱི་བ་དང༌། རྗེས་སུ་ཡི་རང་བའི་ཡན་ལག་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་བདེན་པ་གཉིས་ཀྱི་བསྡུས་པའི་འཁོར་འདས་ལམ་གསུམ་གྱི་དགེ་བའི་རྩ་བ་ཐམས་ཅད་ལ་མ་ཆགས་པ་དང་ཕྲག་མི་དོག་པའི་སྒོ་ནས་སྙིང་ཐག་པ་ནས་ཡི་རང་བ་དང༌། སེམས་བསྐྱེད་པའི་ཡན་ལག་རང་གི་སེམས་ཉིད་གདོད་མ་ནས་རང་བཞིན་གྱིས་རྣམ་པར་དག་པ་ཡོད་མེད་རྟག་ཆད་ལ་སོགས་པའི་དྲི་མ་དག་པའི་དོན་དམ་པའི་སེམས་བསྐྱེད་པར་བདག་གི་རྒྱུད་ལ་དམ་བཅའ་བ་དང༌།

ལུས་དབུལ་བའི་ཡན་ལག་འདས་པའི་སངས་རྒྱས་བདེ་བཤེགས་རྣམས་ལ་ལུས་འབུལ་བ་ལ་བརྟེན་ནས་རྒྱལ་བའི་གདུང་འཚོབས་པའི་དགོས་པ་དང༌། ད་ལྟའི་དཀྱིལ་འཁོར་གྱི་དབང་ཕྱུག་རྡོ་རྗེ་སློབ་དཔོན་ལ་ལུས་འབུལ་བ་ལ་བརྟེན་ནས་བདག་རྒྱུད་བྱིན་གྱིས་བརླབ་པའི་དགོས་པ་དང༌། སེམས་ཅན་ཐམས་ཅད་ལ་ལུས་འབུལ་བ་ལ་བརྟེན་ནས་མ་འོངས་པ་ན་གདུལ་བྱར་འགྱུར་བའི་རྟེན་འབྲེལ་བསྒྲིག་པ་དང་བཅས་ཏེ། དགོས་པ་གསུམ་གྱི་སྒོ་ནས་ལུས་རིལ་པོར་འབུལ་བ་དང༌། བསྔོ་བའི་ཡན་ལག་དུས་གསུམ་དུ་བསགས་ཤིང་བསོགས་ལ་སོགས་པར་འགྱུར་བའི་ལས་དགེ་བའི་རྩ་བ་ཐམས་ཅད་བློས་ཕྱོགས་གཅིག་ཏུ་བསྡོམས་སྟེ་སེམས་ཅན་ཐམས་ཅད་ཀྱི་དོན་དུ་ཆོས་ཀྱི་དབྱིངས་ལ་མི་བསྔོ་བའི་ཚུལ་གྱིས་བསྔོ་བའོ། །གསུམ་པ་ཐུན་མོང་མ་ཡིན་པའི་ཚོགས་བསགས་པ་ནི། སྒྲུབ་པའི་མཎྜལ་ཚོགས་ཞིང་གསལ་བཏབ་པ་ལ། མཆོད་པའི་མཎྜལ་འདུ་བྱས་ལ། ཕྱི་ཀུན་རྫོབ་རྫས་ཀྱི་མཎྜལ། ནང་རྡོ་རྗེ་ལུས་ཀྱི་མཎྜལ། གསང་བ་བྱང་ཆུབ་སེམས་ཀྱི་མཎྜལ་གསུམ་པོ་ཐམས་ཅད་ངོ་བོ་རང་གི་ལུས་ལོངས་སྤྱོད་དགེ་ཚོགས་རྒྱ་མཚོ་ལས་བྱུང་བ། རྣམ་པ་རི་རབ་གླིང་བཞྀ་ལྷ་མའི་འབྱོར་པ་ཐམས་ཅད་དང༌། བྱེད་ལས་ཚོགས་ཞིང་རྣམས་ཀྱི་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་བསྐྱེད་ནུས་པ། དེ་ཡང་རྡུལ་རེ་རེའི་ཁོངས་སུ་རྡུལ་སྙེད་ཀྱི་གྲངས་དང་མཉམ་པའི་མནྜལ་གྱི་བཀོད་པ་ཡུལ་ནམ་མཁའི་མཐའ་དང་མཉམ་པ། དུས་ཇི་སྲིད་བསྐལ་པ་མ་སྟོང་གི་བར་དུ་འབུལ་བར་མོས་པའོ། །བཞི་པ་འགལ་རྐྱེན་སྡིག་ལྟུང་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་ཟླས་ནི། རྟེན་གྱི་སྟོབས་བླ་མ་དང་དབྱེར་མེད་པའི་ཞི་ཁྲོ་སྦྲགས་སྒྲུབ་གོང་ལྟར་རང་གི་སྤྱི་བོར་གསལ་བཏབ་ནས་སྡིག་ལྟུང་སོགས་དག་པ་ཁྱེད་མཁྱེན་ནོ་སྙམ་པ་དང༌། རྣམ་པར་སུན་འབྱིན་པའི་སྟོབས་སྔར་བྱས་ཀྱི་སྡིག་པ་ལ་དུག་འཐུང་བ་ལྟར་འགྱོད་སེམས་སྐྱེས་པ་དང༌། སོར་ཆུད་པའི་སྟོབས་ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པ་དང༌།

གཉེན་པོ་ཀུན་ཏུ་སྤྱོད་པའི་སྟོབས་དཔལ་ཆེན་པོ་རྡོ་རྗེ་གཞོན་ནུའི་ཐུགས་ཀའི་ཧཱུྃ་ཡིག་གི་མཐར། ཨོཾ་བཛྲ་སཏྭ་བཛྲ་ཀཱི་ལི་ཀཱི་ལ་ཡ་ཧཱུྃ་ཞེས་རང་སྒྲ་སྒྲོགས་བཞིན་པ་གསལ་ལ་སྔགས་བཟླ། སྔགས་ཕྲེང་ལས་འོད་ཟེར་ཡར་འཕྲོས་འཕགས་པ་མཆོད་མར་འཕྲོས་རིགས་དྲུག་གི་སྡུག་བསྔལ་སྦྱངས། ཚུར་འདུས་སྔགས་ཕྲེང་ལ་ཐིམ། དེ་ལས་བདུད་རྩིའི་རྒྱུན་དཔག་ཏུ་མེད་པ་བབ་ཡབ་ཡུམ་གཉིས་ཀའི་སྐུ་ལུས་གང་མཐར་མ་ཤོང་བའི་ཚུལ་གྱིས་ཡུམ་གྱི་པདྨོ་ནས་རང་གི་ཚང་བུག་ཏུ་ཞུགས་ལུས་ཀྱི་ནང་ཐམས་ཅད་ཁེངས་པ་ལ་བརྟེན་ནས་ནད་གདོན་སྡིག་སྒྲིབ་ཐམས་ཅད་བ་སྤུ་དང་འོག་སྒོ་ནས་ཕྱིར་སོང༌། དབང་བཞི་ཐོབ། སྒྲིབ་བཞི་དག །ལམ་བཞི་སྒོམ་པ་ལ་དབང༌། སྐུ་བཞི་མངོན་དུ་གྱུར་པ་ཡིན་སྙམ་པའི་མོས་པ་བྱའོ། །ལྔ་པ་བྱིན་རླབས་མྱུར་དུ་འཇུག་པར་བྱེད་པ་བླ་མ་ལ་གསོལ་བ་འདེབས་པ་ལ་གཉིས། དང་པོ་ཐུགས་དམ་གནད་ནས་བསྐུལ་ཏེ་གསོལ་བ་གདབ་པ་ནི། ཧཱུྃ་ཧཱུྃ་ཧཱུྃ༔ ཆོས་དབྱིངས་སྐྱེ་བ་མེད་པ་ལ༔ རིག་པ་ཡེ་ཤེས་གཟུགས་ཀྱི་སྐུ༔ བླ་མ་དཔལ་ཆེན་ཞི་ཁྲོའི་ལྷ༔ སྐྱབས་ཀུན་འདུས་པའི་བདག་ཉིད་ལ༔ སྙིང་ནས་གུས་པས་གསོལ་བ་འདེབས༔ ཐུགས་དམ་ཟབ་མོའི་རྒྱུད་བསྐུལ་ན༔ བྱིན་གྱིས་རློབས་ཅིག་བླ་མ་རྗེ༔ དངོས་གྲུབ་སྩོལ་ཅིག་ཡི་དམ་ལྷ༔ བདེ་ཆེན་དབང་བསྐུར་མཁའ་འགྲོའི་ཚོགས༔ སྒོ་གསུམ་སྨིན་ཅིང་གྲོལ་བ་དང་༔ འཇའ་ལུས་འགྲུབ་པར་བྱིན་གྱིས་རློབས༔ ཅེས་གསུངས་ཏེ། ཧཱུྃ་ཧཱུྃ་ཧཱུྃ། ཞེས་ཐུགས་དམ་ཟབ་མོ་གནད་ནས་བསྐུལ་ཏེ། ཆོས་ཐམས་ཅད་ཀྱི་གནས་ལུགས་ཀ་དག་སྐྱེ་བ་མེད་པའི་ངང་ལས། རིག་པ་ཡེ་ཤེས་མ་འགགས་པ་གཟུགས་ཀྱི་སྐུར་སྣང་བ། ངོ་བོ་བླ་མ་ཡིན་པ་ལ་རྣམ་པ་དཔལ་ཆེན་པོ་ཞི་ཁྲོའི་ལྷ་ཡི་ཞལ་ཕྱག་གི་རྣམ་པར་ཤར་བ། རྣམ་འགྱུར་ཡབ་ཡུམ་སྙོམས་པར་སྦྱོར་ཞིང་བདེ་སྟོང་གཉིས་སུ་མེད་པའི་ངོ་བོར་བཞུགས་པ། ཕྱི་ལྟར་ན་དཀོན་མཆོག་གསུམ། ནང་ལྟར་ན་རྩ་བ་གསུམ། གསང་བ་ལྟར་ན་སྐུ་གསུམ་གྱི་བདག་ཉིད་སྐྱབས་གནས་ཀུན་འདུས་ཀྱི་ངོ་བོར་བཞུགས་ཤིང༌།

ཡོན་ཏན་གྱི་ངོས་ནས་སངས་རྒྱས་ཐམས་ཅད་དང་མཉམ་པ། བཀའ་དྲིན་གྱི་ངོས་ནས་སངས་རྒྱས་ཐམས་ཅད་ལས་ཀྱང་ལྷག་པ། སྐྱོན་ཀུན་ཟད་ཡོན་ཏན་ཀུན་ཚང་བ་སངས་རྒྱས་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་བདག་ཉིད་ཡིན་པར་ཐག་བཅད། ངེས་ཤེས་སྐྱེད། གློ་སྙིང་བྲང་གསུམ་ལིང་གིས་གཏད། འདི་ནས་བྱང་ཆུབ་སྙིང་པོའི་བར་སྐྱིད་སྡུག་ལེགས་ཉེས་ཅི་བྱུང་ཁྱེད་མཁྱེན་ནོ་སྙམ་པའི་རེ་ལྟོས་ལིང་བསྐྱུར་གྱིས་ལུས་ཀྱི་བ་སྤུ་གཡོ་བ། མིག་ནས་མཆི་མ་འཁྲུག་པ། ཕར་ཐིམ་ཕོད་པ། ཚུར་བྲལ་མི་ཐུབ་པ། བློ་སྣ་བླ་མས་འཕྲོག་པ། བསམ་རྒྱུ་བླ་མ་ལས་མེད་པ། སྙིང་ནས་གུས་པས་གསོལ་བ་འདེབས་ཤིང༌། ཐུགས་དམ་ཟབ་མོའི་རྒྱུད་བསྐུལ། རྩ་བརྒྱུད་བླ་མ་ཐམས་ཅད་ཀྱིས་བྱིན་རླབས་གཅིག་ཏུ་བསྡུས་པའི་བདག་ཉིད་ཡིན་པས་བདག་རྒྱུད་བྱིན་གྱིས་རློབས་ཤིག །ཡི་དམ་དཀྱིལ་འཁོར་ཐམས་ཅད་ཀྱི་སྤྲོ་བ་དང་བསྡུ་བའི་བདག་ཉིད་ཡིན་པས་ན་མཆོག་ཐུན་མོང་གི་དངོས་གྲུབ་སྩོ་ཅིག །རྩ་ཁམས་ཐམས་ཅད་དཔའ་བོ་རྣལ་འབྱོར་མའི་འཁོར་ལོར་བཞུགས་པ་དང༌། མཁའ་འགྲོ་ཆོས་སྐྱོང་ཐམས་ཅད་བཀའ་ཉན་གསུང་སྡོད་ཀྱི་ཚུལ་དུ་བཞུགས་པས་ན་བདེ་བ་ཆེན་པོའི་དབང་མཆོག་བསྐུར་ཅིག །བདག་གི་སྒོ་གསུམ་མ་སྨིན་པ་སྨིན་པ་དང༌། སྨིན་ཟིན་གྲོལ་བ་དང༌། ལུས་ཟག་མེད་འཇའ་ལུས་རྡོ་རྗེའི་སྐུར་གྱུར། སེམས་རྟོགས་མེད་འོད་གསལ་ཆོས་ཀྱི་སྐུར་སྨིན་པར་བྱིན་གྱིས་བརླབ་ཏུ་གསོལ། ཞེས་གསོལ་བ་ཕུར་ཚུགས་སུ་གདབ་པའོ། །གཉིས་པ་བྱིན་རླབས་གཞུག་ཅིང་དབང་བཞི་བླང་ནས་ཐུགས་ཡིད་བསྲེས་ཏེ་མཉམ་པར་བཞག་པ་ནི། རིག་ཀུན་ཁྱབ་བདག་ཞི་ཁྲོའི་ལྷ༔ སྙོམས་ཞུགས་བྱང་ཆུབ་སེམས་ཀྱི་རྒྱུན༔ སྤྱི་བོར་ནས་ཞུགས་གནས་བཞིར་བབས༔ དབང་བཞི་ཡེ་ཤེས་འཕེལ་བར་བསམ༔ དམིགས་མེད་བརྗོད་བྲལ་ངང་དུ་བཞག༔ ཅེས་གསུངས་ཏེ། དེ་ལྟར་གསོལ་བ་ཕུར་ཚུགས་སུ་བཏབ་པ་ལ་བརྟེན་ནས་བླ་མ་ཡབ་ཡུམ་སྙོམས་པར་ཞུགས་ཏེ། བྱང་ཆུབ་སེམས་ཀྱི་རྒྱུན་རང་གི་སྤྱི་བོར་བྱུང་ལུས་ཀྱི་ནང་གང༌།

དབང་བཞི་ཐོབ། སྒྲིབ་བཞི་དག །ལམ་མཚན་མ་རྫས་ཀྱི་ཕུར་བུ་དང༌། བསྐྱེད་རིམ་སྲིད་པ་ཕུར་བུ་དང༌། རྫོགས་རིམ་བྱང་སེམས་ཕུར་བུ་དང༌། རིག་པ་ཡེ་ཤེས་ཀྱི་ཕུར་བུ་སྟེ་ལམ་བཞི་བསྒོམ་པ་ལ་དབང༌། སྐུ་བཞི་ཐོབ་པའི་ནུས་ལྡན་དུ་བྱས་པར་བསམ་སྟེ། མཐར་བླ་མ་ཡབ་ཡུམ་འོད་དུ་ཞུ་ནས་རང་ལ་ཐིམ། ཐུགས་ཡིད་བསྲེས་ཏེ་སོ་སོར་རང་རིག་པའི་ཡེ་ཤེས་ཀྱི་ཉམས་སུ་མྱོང་བ། མྱོང་དུས་ཉིད་ནས་ངག་གིས་བརྗོད་པ་དང་བློས་བསམ་པ་ཐམས་ཅད་ལས་འདས་པ་གསལ་བ་སྟོང་པ་རིག་པའི་སྙིང་པོ་ཅན་གྱི་ངང་དུ་མཉམ་པར་བཞག་པའོ། །གཉིས་པ་དངོས་གཞི་ལ་གཉིས། ལྟ་བས་ཐག་བཅད་པ་དང་སྒོམ་པས་ཉམས་སུ་བླང་བའོ། །དང་པོ་ནི། གདོད་ནས་རང་བཞིན་གྱིས་རྣམ་པར་དག་པ་རང་གི་སེམས་ཉིད་ངོ་བོ་སྟོང་པ་རང་བཞིན་གསལ་བ་རིག་སྟོང་གཉིས་མེད་ཀྱི་ཡེ་ཤེས་གཞི་དུས་ཀྱི་རྡོ་རྗེ་གཞོན་ནུར་ངོ་སྤྲད། དེ་ལྟར་བླ་མའི་བྱིན་རླབས་ལ་བསྟེན་ནས་ངོ་སྤྲད་པ་དེ་ལམ་བསྐྱེད་རྫོགས་རིམ་པ་གཉིས་ཀྱིས་རྒྱུན་སྐྱོང་སྟེ་ལམ་དུས་ཀྱི་རྡོ་རྗེ་གཞོན་ནུ་ཉམས་སུ་བླངས། ལམ་ཉམས་སུ་བླང་བ་ལ་བརྟེན་ནས་སྒྲིབ་གཉིས་མ་ལུས་ཐམས་ཅད་དག་ནས་གདོད་ནས་སྐུ་དང་ཡེ་ཤེས་རྒྱ་མཚོའི་ངོ་བོར་བཞུགས་པ་དེ་ཉིད་མངོན་དུ་གྱུར་སྟེ་གྲུབ་པ་འབྲས་བུའི་རྡོ་རྗེ་གཞོན་ནུ་སྐུ་བཞི་ཡེ་ཤེས་ལྔ་ཡི་བདག་ཉིད་མངོན་དུ་འགྱུར་བའོ། །གཉིས་པ་ལ་གཉིས། རྟེན་བསྐྱེད་པའི་རིམ་པ་དང༌། བརྟེན་པ་རྫོགས་པའི་རིམ་པའོ། །དང་པོ་ཏིང་ངེ་འཛིན་གཡོ་འགུལ་མེད་པ་རི་བོ་ལྟ་བུའི་གང་ཟག་གིས་བསྐྱེད་རིམ་སྲིད་པ་ཕུར་བུ། ཏིང་ངེ་འཛིན་གསུམ་གསལ་དག་བརྟན་གསུམ་འཇུག་གནས་ལྡང་གསུམ་ཐབས་ཁྱད་པར་ཅན་གྱི་སྒོ་ནས། ཁམས་གསུམ་གྱི་སྣང་ཞེན་ལ་བཏབ་ནས་སྲིད་གསུམ་གྱི་སྣང་བ་ཐམས་ཅད་དཔལ་རྡོ་རྗེ་གཞོན་ནུའི་རྟེན་དང་བརྟེན་པའི་དཀྱིལ་འཁོར་ཆེན་པོར་ལྷ་སྣང་བསྡུ་ལྡང་བྱིན་གྱིས་རླབས་པའོ། །དེ་ལྟར་བསྐྱེད་རིམ་སྲིད་པ་ཕུར་བུ་ལ་གསུམ།

སྐུ་བསྐྱེད་རིམ་ཕྱག་རྒྱའི་རྣལ་འབྱོར། གསུང་བཟླས་པ་སྔགས་ཀྱི་རྣལ་འབྱོར། ཐུགས་འོད་གསལ་དེ་ཁོ་ན་ཉིད་ཀྱི་རྣལ་འབྱོར་རོ། །དང་པོ་ལ་གསུམ། ཏིང་འཛིན་གསུམ་གྱིས་ཁོག་དབུབ་པ། རྟེན་དང་བརྟེན་པའི་དཀྱིལ་འཁོར་བསྐྱེད་པ། དམིགས་པའི་གཙོ་བོ་ལྷའི་སྣང་ཞེན་ལ་བསླབ་པའོ། །དང་པོ་ནི། ཧཱུྃ༔ རྡོ་རྗེ་དེ་བཞིན་ཉིད་ཀྱི་དབྱིངས༔ སྙིང་རྗེའི་འགལ་ཟླ་ལ་ཁྲོས་པས༔ ཉོན་མོངས་ཞེ་སྡང་གཟུང་འཛིན་གཅོད༔ མཚོན་ཆེན་ཧཱུྃ་སྔོན་འོད་འབར་བ༔ རང་བྱུང་ནམ་མཁའི་དཀྱིལ་དུ་ཤར༔ འཁོར་འདས་སྲོག་གི་གོ་རུ་བསྒོམ༔ ཞེས་གསུངས་ཏེ། དེ་བཞིན་ཉིད་ཀྱི་ཏིང་ངེ་འཛིན་ནི། རང་གི་སེམས་ཉིད་བཅོས་སླད་དང་བྲལ་བ་བདེན་གཉིས་དབྱེར་མེད་ལྷག་པའི་ཆོས་སྐུ་ཆེན་པོའི་ངང་དུ་མཉམ་པར་བཞག་པའོ། །ཀུན་སྣང་གི་ཏིང་ངེ་འཛིན་ནི། དེ་ལྟར་མ་རྟོགས་པའི་འགྲོ་བ་ལ་སྙིང་རྗེའི་འགལ་ཟླ་ཞེ་སྡང་ལ་ཁྲོས་པའི་ཚུལ་གྱིས་སྙིང་རྗེ་ཆེན་པོ་བསྐྱེད་པའོ། །རྒྱུའི་ཏིང་ངེ་འཛིན་ནི། སྟོང་ཉིད་དང་སྙིང་རྗེ་དབྱེར་མེད་པའི་ངོ་བོ་ཧཱུྃ་ཡིག་ནམ་མཁར་གསལ་གདབ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་ངོ་བོ་རྣམ་པ་འོད་དང་གཞལ་ཡས་ཁང་ལྷ་སྔགས་ཅིར་ཡང་འཕྲུལ་པའི་རང་བཞིན་ཅན་དུ་མོས་པའོ། །གཉིས་པ་ལ་གཉིས། རྟེན་གཞལ་ཡས་ཁང་བསྐྱེད་པ་དང༌། བརྟེན་པ་ལྷ་བསྐྱེད་པའོ། །དང་པོ་ནི། ཆོ་འཕྲུལ་ཆེན་པོའི་ཏིང་འཛིན་གྱིས༔ སྣོད་བཅུད་དངོས་འཛིན་དབྱིངས་སུ་སྦྱངས༔ ཀློང་ལྔའི་དྭངས་མ་འབྱུང་རིམ་སྟེང་༔ ཡེ་ཤེས་ལྔ་རྫོགས་གཞལ་མེད་ཁང་༔ དུར་ཁྲོད་དྲག་པོའི་བཀོད་པ་ཅན༔ འཇིགས་ཤིང་སྐྱི་གཡའི་ནང་ཁོངས་སུ༔ གནམ་ལྕགས་ཙཀྲ་རྩིབས་བཅུའི་དབུས༔ ཅེས་གསུངས་ཏེ། ནམ་མཁར་གནས་པའི་རྒྱུའི་ཧཱུྃ་ཡིག་ལས་འོད་ཟེར་བྱུང་ཕྱི་ནང་སྣོད་བཅུད་ཀྱི་དངོས་འཛིན་ཐམས་ཅད་འོད་གསལ་གྱི་དབྱིངས་སུ་ཐིམ། དེ་ནས་ཧཱུྃ་ཡིག་ལས་འབྱུང་བཞི་རི་རབ་གཞལ་ཡས་ཁང་ཆེན་པོ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་འཇིགས་ཤིང་སྐྱི་གཡའ་བའི་ནང་དུ།

གནམ་ལྕགས་ལས་གྲུབ་པའི་འཁོར་ལོ་རྩིབས་བཅུ་པ་གདན་ཐབས་དང༌། དེ་སྟེང་དུ་པདྨ་དང་ཉི་མ་ལྷ་ཆེན་ཁྱཽ་ཤུགས་དང་བཅས་པ་གསལ་བཏབ་སྟེ་གཞལ་ཡས་ཁང་ཞར་བྱུང་གདན་དང་བཅས་པ་བསྐྱེད་པའོ། །གཉིསཔ་བདག་དམ་ཚིག་པ་བསྐྱེད་པ་བསྙེན་པའི་ཡན་ལག་ལ་གསུམ། བདག་རྩ་བའི་དཀྱིལ་འཁོར། ཕྱོགས་བཅུ་ཁྲོ་བོའི་དཀྱིལ་འཁོར། སྲས་མཆོག་ཕུར་པའི་དཀྱིལ་འཁོར་བསྐྱེད་པའོ། །དང་པོ་ནི། བདག་ཉིད་མ་བཅོས་རྩ་བའི་ལྷ༔ རྡོ་རྗེ་གཞོན་ནུ་སྐུ་མདོག་མཐིང་༔ ཞལ་གསུམ་ཕྱག་དྲུག་ཞབས་བཞི་བསྒྲད༔ གཡས་དཀར་གཡོན་དམར་རྔམས་བཞད་གཤེ༔ ཕྱག་དྲུག་ཡེ་ཤེས་རོལ་པའི་རྟགས༔ གཡས་གཉིས་རྡོ་རྗེ་རྩེ་དགུ་ལྔ༔ གཡོན་གཉིས་མེ་དཔུང་ཁ་ཊྭཾ་དང་༔ ཐ་མས་རི་རབ་ཕུར་བུ་འགྲིལ༔ ཡུམ་ཆེན་འཁོར་ལོ་རྒྱས་འདེབས་མ༔ མཐིང་སྐྱ་ཨུཏྤལ་དུང་ཁྲག་བསྣམས༔ དཔལ་དང་དུར་ཁྲོད་རོལ་པའི་ཆས༔ པད་ཉི་ལྷ་ཆེན་ཁྲོ་ཤུགས་སྟེང་༔ ཁམས་གསུམ་ཟིལ་གནོན་ཆེན་པོར་བཞེངས༔ ཅེས་གསུངས་ཏེ། ནམ་མཁར་གནས་པའི་རྒྱུའི་ཧཱུྃ་ཡིག་གདན་སྟེང་བབས་ཏེ་འོད་དུ་ཞུ་བ་ལས་བདག་ཉིད་དཔལ་ཆེན་རྡོ་རྗེ་གཞོན་ནུ་སྐུ་མདོག་མཐིང་ནག་སྟོན་གྱི་ནམ་མཁའ་དྭངས་པའི་མདོག་ལྟ་བུ། རྣམ་ཐར་གསུམ་དང་ལྡན་པའི་རྟགས་སུ་ཞབས་བཞི་གྱད་ཆེན་པོའི་དོར་སྟབས་ཀྱིས་བསྒྲད་པ། གཡས་ཞལ་དཀར་ལ་བཞད་པའི་ཉམས་ཅན། གཡོན་ཞལ་དམར་ལ་གཤེ་བའི་ཉམས་ཅན། དབུས་ཞལ་མཐིང་ལ་གཏུམ་པའི་ཉམས་ཅན། ཕྱག་དྲུག་གཡས་ཀྱི་དང་པོ་གཉིས་ན་རྡོ་རྗེ་རྩེ་དགུ་པ་དང་ལྔ་པ་འཛིན་པ། གཡོན་གྱི་དང་པོ་གཉིས་ན་མེ་དཔུང་དང་ཁ་ཊྭཾ་འཛིན་པ། གཡས་གཡོན་གྱི་ཐ་མ་གཉིས་ན་རི་རབ་ལྟ་བུའི་གནམ་ལྕགས་ཀྱི་ཕུར་བུ་འགྲིལ་བ། ཡུམ་འཁོར་ལོ་རྒྱས་འདེབས་མ་སྐུ་མདོག་མཐིང་ལ་སྐྱ་བའི་རྣམ་པ་ཅན། གཡས་ཨུཏྤལ་དང་གཡོན་དུང་ཁྲག་བསྣམས་པའོ། །རུ་ཏྲ་བསྒྲལ་བའི་ལོངས་སྤྱོད་ཐམས་ཅད་དཔལ་ཆེན་པོའི་བདག་གིར་བཞེས་པའི་དཔལ་གྱི་ཆས་བརྒྱད་ནི། གཟི་བརྗིད་འབར་བ་ཆུ་སྲིན་བརྗིད་པའི་ཆས།

།ཐབས་དང་ཤེས་རབ་ཟུང་འབྲེལ་ཉི་ཟླའི་ཆས། །གདུག་པ་བསྲེག་བྱེད་ཡེ་ཤེས་མེ་ཡི་ཆས། །སྐྱེ་ཤི་རྩད་གཅོད་མཆེ་བ་ཟླ་གམ་ཆས། །ཁྱབ་མཛད་རེ་སྐོང་རྡོ་རྗེ་གཤོག་པའི་ཆས། །སངས་རྒྱས་སར་བགྲོད་རྡོ་རྗེ་བསེ་ཁྲབ་ཆས། །གནོད་གདུག་བཟློག་བྱེད་རྡོ་རྗེ་ལྕགས་ཀྱི་ཆས། །མངའ་ཐང་ཡོངས་རྫོགས་རྡོ་རྗེ་སློག་པའི་ཆས། །དེ་ལྟར་དཔལ་གྱི་ཆས་བརྒྱད་ཀྱིས་བརྒྱན་པ་དང༌། །དུར་ཁྲོད་ཀྱི་ཆས་བརྒྱད་ནི། གླང་ཀོ་རློན་པའི་སྟོད་གཡོགས། ཞིང་ལྤགས་ཀྱི་སྐེད་དཀྲིས། སྟག་ལྤགས་ཀྱི་ཤམ་ཐབས་བཅས་བགོ་བའི་གོས་གསུམ་དང༌། དཔྲལ་བར་ཐལ་ཆེན་གྱི་ཚོམ་བུ། མཁུར་ཚོས་ལ་རཀྟའི་ཐིག་ལེ། ཨོས་ཀོ་ལ་ཞག་གི་ཟོ་རིས་ཏེ་བྱུག་པའི་རྩི་གསུམ། སྐམ་པོ་ལྔ་ཡི་དབུ་རྒྱན། རློན་པ་ལྔ་བཅུའི་དོ་ཤལ། ཐོད་པ་ཚལ་བུའི་ཕྱག་ཞབས་ཀྱི་གདུ་བུ་རྣམས་དང༌། དུག་ལྔའི་རང་གཟུགས་སྦྲུལ་རིགས་ལྔའི་བརྒྱན་བཅས་དུར་ཁྲོད་ཀྱི་ཆས་ཀྱིས་བརྒྱན་པ། ཁམས་གསུམ་ཟིལ་གྱིན་གནོན་པའི་བདག་ཉིད་ཅན། སྒེག་པ་འཇིགས་རུང་སྐུ་ཡི་གར། རྒོད་གཤེ་དྲག་ཤུལ་གསུང་གི་གར། སྙིང་རྗེ་རྔམས་ཞི་ཐུགས་ཀྱི་གར་སྟེ་གར་དགུའི་གཟྀ་བྱིན་མཆོག་ཏུ་འབར་བའི་སྐུར་བཞེངས་པར་མོས་པའོ། །གཉིས་པ་ནི། ཧཱུྃ་ཧཱུྃ་ཧཱུྃ༔ རྡོ་རྗེ་ཧཱུྃ་གིས་གླུས་བསྐུལ་བས༔ ཡབ་ཡུམ་བཟོད་མེད་བདེ་བ་འབར༔ རྗེས་ཆགས་སྙོམས་ཞུགས་མཁའ་གསང་ནས༔ ཨ་ཧཾ་སྔགས་ཀྱི་སྒྲ་ཆེན་པོས༔ སངས་རྒྱས་སྲས་བཅས་སྤྱན་དྲངས་ཏེ༔ ཞལ་ཞུགས་བྱང་སེམས་ཐིག་ལེར་ཞུ༔ འོད་ཀྱི་གོང་བུ་མཁའ་ནས་སྤྲོས༔ རྩིབས་སྟེང་དཔལ་ཆེན་ཁྲོ་རྒྱལ་བཅུ༔ མཐིང་ནག་ཕུར་འདྲིལ་ཡུམ་དང་འཁྱུད༔ ཟ་གསོད་ཕོ་ཉའི་སྤྲིན་ཕུང་འཕྲོ༔ སྒོ་བཞིར་ཕྲིན་ལས་སྒོ་མ་བཞི༔ མུ་རན་འཇིག་རྟེན་སྐྱོང་བས་བསྐོར༔ ཞེས་གསུངས་ཏེ། ཡུམ་གྱི་རྡོ་རྗེ་ཧཱུྃ་གིས་གླུས་བསྐུལ་བས་ཡབ་ཡུམ་སྙོམས་པར་ཞུགས་པའི་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་བཟོད་མེད་དུ་འབར་བ་སྟེ། རྗེས་སུ་ཆགས་པའི་བྱང་སེམས་ཀྱི་ཆུ་རྒྱུན་མཁའ་གསང་ནས་ཨ་ཧཾ་ཅེས་པའི་སྔགས་ཀྱི་སྒྲ་གདངས་ནམ་མཁའ་གང་བར་སྤྲོས་ཏེ་སངས་རྒྱས་དང་བྱང་ཆུབ་སེམས་དཔའ་སྲས་བཅས་མདུན་གྱི་ནམ་མཁར་སྤྱན་དྲངས་ཏེ།

ཞལ་དུ་ཞུགས་བྱང་སེམས་ཀྱི་ཆུ་རྒྱུན་ཐིག་ལེར་ཞུ་སྟེ་སྐུའི་དབྱིབས་བརྒྱུད་མཁའ་གསང་དུ་བབས། འོད་ཀྱི་གོང་བུ་སྔོན་པོ་བཅུ་མཁའ་གསང་ནས་སྤྲོས་ཏེ་འོག་གཞིའི་འཁོར་ལོའི་རྩིབས་བཅུ་ལ་པདྨ་ཉི་མ་དང་ཕྱོགས་སྐྱོང་བཅུའི་གདན་གྱི་སྟེང་དུ་དཔལ་ཆེན་ཁྲོ་རྒྱལ་བཅུ་པོ་སྐུ་མདོག་མཐིང་ནག་ཞལ་གཅིག་ཕྱག་གཉིས་ཀྱིས་ཕུར་བུ་འདྲིལ་བ་ཡུམ་ལ་འཁྱུད་པ། ལུས་གྲུབ་པ་ན་དྲི་མ་དང༌། ཉི་མ་ཤར་བ་ན་འོད་གྲུབ་པ་བཞིན་དུ་གཡས་སུ་ཟ་བྱེད་མཆེ་བ་ཅན་བཅུ་དང༌། གཡོན་དུ་གསོད་བྱེད་གཤོག་པ་ཅན་བཅུ་སྟེ་ཁྲ་ཐབས་ཉི་ཤུ་དང༌། དཀྱིལ་འཁོར་ཆེན་པོའི་སྒོ་བཞི་རུ་ཉི་མ་དང་ཞིང་ལྤགས་ཀྱི་གདན་གྱི་སྟེང་དུ་སྒོ་བ་ཡབ་ཡུམ་བརྒྱད་དང༌། དཀྱིལ་འཁོར་གྱི་མུ་རན་རྣམས་སུ་བདག་ཉིད་མ་བཞི་དང༌། ཤྭ་ན་མ་བཞི། ས་བདག་མ་བཞི་སོགས་རྡོ་རྗེ་ཆོས་སྐྱོང་བའི་ཕུར་པའི་སྲུང་མ་དམ་ཅན་རྒྱ་མཚོའི་ཚོགས་བཀའ་ཉན་མངག་ཞུགས་ཀྱི་ཚུལ་དུ་སྤྲིན་ཕུང་འཕྲོ་བ་བཞིན་ཡོད་པར་བསམ་པའོ། །གསུམ་པ་ནི། གཙོ་བོ་ཡབ་ཡུམ་གནས་ལྔ་རུ༔ སངས་རྒྱས་པདྨ་རྡོ་རྗེ་དང་༔ རིན་ཆེན་ལས་ཀྱི་ཀཱི་ལ་ཡ༔ དཀར་དམར་མཐིང་སེར་ལྗང་གུའི་མདོག༔ ལྷན་སྐྱེས་ཡུམ་དང་བཅས་པར་གསལ༔ ཞེས་གསུངས་ཏེ། ཡབ་ཀྱི་སྐུ་ལུས་སྟོང་ཆེན་སྒྲིབ་ཐོགས་དང་བྲལ་བའི་སྤྱི་བོར་བུདྡྷ་ཀཱི་ལ་ཡ་སྐུ་མདོག་དཀར་པོ། མགྲིན་པར་པདྨ་ཀཱི་ལ་ཡ་སྐུ་མདོག་དམར་པོ། སྙིང་གར་བཛྲ་ཀཱི་ལ་ཡ་སྐུ་མདོག་མཐིང་ནག །ལྟེ་བར་རཏྣ་ཀཱི་ལ་ཡ་སྐུ་མདོག་སེར་པོ། གསང་གནས་སུ་ཀརྨ་ཀཱི་ལ་ཡ་སྐུ་མདོག་ལྗང་གུ་ཞལ་གཅིག་པ། ཕྱག་གཉིས་ན་ཕུར་བུ་འདྲིལ་བ། ལྷན་སྐྱེས་ཀྱི་ཡུམ་དང་བཅས་པ་ལུས་དཀྱིལ་གྱི་ཚུལ་དུ་གསལ་བཏབ་རྒྱན་ཆ་ལུགས་གཙོ་བོ་དང་མཐུན་པ་ཀུན་ཀྱང་གར་དགུའི་གཟི་བྱིན་མཆོག་ཏུ་འབར་བ་ཡེ་ཤེས་ཀྱི་མེ་ཁ་དོག་སྣ་ལྔ་འཁྲུངས་པའི་དབུས་སུ་ཡེ་ཤེས་སྒྱུ་མའི་སྐུ་ཅན་དུ་ལམ་གྱིས་གསལ་གདབ་པའོ། །གནས་གསུམ་གྱིན་གྱིས་རླབས་པ་ཉེ་བསྙེན་གྱི་ཡན་ལག་ནི།

གནས་གསུམ་ཨོཾ་ཨཱཿཧཱུྃ་གིས་མཚན༔ རྡོ་རྗེ་གསུམ་དུ་བྱིན་གྱིས་རླབས༔ ཞེས་གསུངས་ཏེ། རང་ཉིད་རྡོ་རྗེ་གཞོན་ནུར་གསལ་བའི་གནས་གསུམ་རྡོ་རྗེ་གསུམ་གྱི་ས་བོན་ལས་འོད་ཟེར་དཔག་ཏུ་མེད་པ་འཕྲོས། དེ་བཞིན་གཤེགས་པ་ཐམས་ཅད་ནམ་མཁའ་གང་བར་སྤྱན་དྲངས། བྱིན་རླབས་དང་གཟི་བྱིན་ཐམས་ཅད་ཡི་གེ་འབྲུ་གསུམ་གྱི་རྣམ་པར་བསྡུས་ཏེ་རང་གི་གནས་གསུམ་དུ་ཐིམ་སྟེ་སངས་རྒྱས་ཐམས་ཅད་ཀྱི་རྡོ་རྗེ་གསུམ་དུ་བྱིན་གྱིས་རླབས་པར་བསམ་མོ། །དབང་བསྐུར་ཞིང་རིགས་བདག་གི་རྒྱས་འདེབས་པ་སྒྲུབ་པའི་ཡན་ལག་ནི། བདེ་གཤེགས་དབང་བསྐུར་ཡེ་ཤེས་ལྔ༔ ཁྲག་འཐུང་རིགས་ལྔའི་ཕྱག་རྒྱར་རྫོགས༔ ཨོཾ་ཨཱཿཧཱུྃ་ཧཱུྃ་ཨོཾ་ཏྲཱཾ་ཧྲཱིཿཨཱཿ སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག་པས། དེ་ཐམས་ཅད་རང་བཞིན་ཆོས་ཀྱི་སྐུ་ལས་མ་གཡོས་བཞིན་དུ་རྣམ་པ་གཟུགས་ཀྱི་སྐུར་བཞེངས་ནས་མདུན་གྱི་ནམ་མཁར་སྤྱན་དྲངས་དེ་དག་ཡབ་ཡུམ་སྙོམས་པར་ཞུགས་པའི་མཁའ་གསང་ནས་བདུད་རྩིའི་ཆུ་རྒྱུན་བབས། རང་ཉིད་དཔལ་ཆེན་པོའི་སྤྱི་བོ་ནས་ཞུགས་ཏེ་ལུས་ཀྱི་ནང་གང༌། དབང་བཞི་ཐོབ། སྒྲིབ་བཞི་དག །ཆུའི་ལྷག་མ་གྱེན་དུ་འཁྱིལ་བ་ལས། ཐོད་སྐམ་གོང་བུ་ལྔའི་དབུས་སུ་ཁྲག་འཐུང་རིགས་ལྔའི་དབུ་བརྒྱན་པར་བསམ་མོ། །ཡེ་ཤེས་པ་བཅུག་པ་སྒྲུབ་པ་ཆེན་པོའི་ཡན་ལག་ནི། ཧཱུྃ༔ སྲིད་པའི་ཕུར་བུ་སྒྲུབ་པ་དང་༔ དབང་དང་དངོས་གྲུབ་བླང་བའི་ཕྱིར༔ ཡེ་ཤེས་ཁྲོ་བོ་གཤེགས་སུ་གསོལ༔ ཁྲོ་རྒྱལ་འཁོར་བཅས་གཤེགས་ནས་ཀྱང་༔ རྟགས་དང་མཚན་མ་བསྟན་པ་དང་༔ ཀཱི་ལ་ཡ་ཡི་དངོས་གྲུབ་སྩོལ༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ༔ བཛྲ་ས་མ་ཡ་ཛ་ཛ༔ ཧཱུྃ༔ རྡོ་རྗེ་གཞོན་ནུའི་ལྷ་ཚོགས་རྣམས༔ སྲིད་པ་རྡོ་རྗེ་གྲུབ་མཛོད་ཅིག༔ སྲིད་པ་རྡོ་རྗེ་ཕུར་པའི་ལྷ༔ ཡེ་ཤེས་ཁྲོ་བོ་གྲུབ་པར་མཛོད༔ ཛཿཧཱུྃ་བྃ་ཧོཿ ས་མ་ཡ་ཏིཥྛ་ལྷན༔ ཞེས་གསུངས་ཏེ།

རང་དམ་ཚིག་པའི་གནས་གསུམ་ཨོཾ་ཨཱཿཧཱུྃ་གསུམ་ལས་འོད་ཟེར་དཔག་ཏུ་མེད་པ་འཕྲོས་ཏེ་འོག་མིན་ན་བཞུགས་པའི་དེ་བཞིན་གཤེགས་པ་རྣམས་ཀྱི་ཐུགས་རྒྱུད་རང་དབང་མེད་པར་བསྐུལ། དེ་རྣམས་སྤྱན་དྲངས་ནས་དམ་ཡེ་དབྱེར་མེད་དུ་གྱུར་པར་བསམ་མོ། །སྤྱིར་གསང་སྔགས་ལུང་གི་སྒོ་བཞིར་བཞེད་དེ། དོན་རྣམས་གསལ་འདེབས་བརྗོད་པ་ཚིག་གི་སྒོ། །ཐུགས་དམ་གནད་བསྐུལ་གསང་བ་སྔགས་ཀྱི་སྒོ། །དམིགས་པ་རྩེ་གཅིག་ཏིང་འཛིན་ཡིད་ཀྱི་སྒོ། །མཚོན་པ་བརྡར་རྟགས་ཕྱག་རྒྱ་གར་གྱི་སྒོ། ཞེས་ཚིག་དང་སྔགས་དང་ཏིང་ངེ་འཛིན་དང་ཕྱག་རྒྱ་བཞི་ཡི་སྒོ་ནས་བསྐུལ་མ་གསུངས་པ་ནི། དང་པོ། འདི་ལྟར་ཁམས་གསུམ་གྱི་སྣང་ཞེན་ཐམས་ཅད་དཔལ་ཆེན་པོའི་སྐུ་གསུང་ཐུགས་སུ་གྲུབ་པ་དང༌། དབང་དང་དངོས་གྲུབ་བླང་བའི་ཕྱིར་ཡེ་ཤེས་ཀྱི་ཁྲོ་བོ་ཆེན་པོ་གཤེགས་སུ་གསོལ་ཅེས་པ་དང༌། སྲིད་པ་གསུམ་པོ་ཐམས་ཅད་དཔལ་ཆེན་པོའི་རྟེན་དང་བརྟེན་པའི་དཀྱིལ་འཁོར་དུ་བྱིན་གྱིས་རླབས་པར་མཛོད་ཅིག་ཅེས་པ་དང༌། དེའང་ལྷ་སྣང་བདེ་བ་ཆེན་པོའི་ཡེ་ཤེས་སུ་བྱིན་གྱིས་རླབས་པར་མཛོད་ཅིག་ཅེས་ཚིག་གི་སྒོ་ནས་གསལ་འདེབས་པའོ། གཉིས་པ་སྔགས་ཀྱི་སྒོ་ནས། ཛཿཧཱུྃ་བྃ་ཧོཿདང་༔ ས་མ་ཡ་ཏིཥྛ་ལྷན༔ ཅེས་པ་ཛས་དགུགས་པ་དང༌། ཧཱུྃ་གིས་དམ་ཡེ་དབྱེར་མེད་དུ་བྱས་པ་དང༌། བྃ་གྱིས་སྐུ་གསུང་ཐུགས་དང་རང་གི་ལུས་ངག་ཡིད་གསུམ་རོ་གཅིག་པར་གྱུར་པར་མོས། ཧོས་དེ་ཡང་རེས་འགའ་བ་མ་ཡིན་པར་བྱང་ཆུབ་མ་ཐོབ་ཀྱི་བར་དུ་བརྟན་པར་བཞུགས་པར་མོས། ས་མ་ཡ་ཏིཥྛ་ལྷན་ཅེས་པས་དམ་ཚིག་ཆེན་པོས་བརྟན་པར་བཞུགས་ཤིག་ཅེས་པ་དང༌། གསུམ་པ་ནི་ཏིང་འཛིན་གྱིས་དེ་ལྟར་གསལ་གདབ་པའོ། བཞི་པ་ནི་རང་གི་ལག་པས་མཚོན་པ་ཕྱག་རྒྱ་བྱ་བའོ། །མཆོད་པ་ལ་གསུམ་ལས། དང་པོ་ཕྱག་འཚལ་བའི་མཆོད་པ་ནི། ཧཱུྃ༔ ཐབས་ཀྱི་སྤྱོད་པའི་འགྲོ་དོན་དུ༔ བྱམས་དང་སྙིང་རྗེས་གང་འདུལ་བ༔ སངས་རྒྱས་ཕྲིན་ལས་རྫོགས་མཛད་པའི༔

ཁྲག་འཐུང་ཆེན་པོར་ཕྱག་འཚལ་ལོ༔ ཨ་ཏི་པཱུ་ཧོ༔ པྲ་ཏཱི་ཙྪ་ཧོ༔ ཞེས་རང་གི་ཐུགས་ཀ་ནས་རྡོ་རྗེའི་ལྷ་མོ་དཔག་ཏུ་མེད་པ་སྤྲོས་ནས་གུས་པའི་ཚུལ་གྱིས་ཨ་ཏི་པཱུ་ཧོ་ཞེས་པས་ཕྱག་འཚལ་བས་དོན་གྱི་ཕྱག་ལེན་པྲ་ཏིཙྪ་ཧོ་ཞེས་བརྗོད་པར་མོས་པའོ། །གཉིས་པ་ཕྱི་ནང་གསང་གསུམ་གྱི་མཆོད་པ་ནི། ཧཱུྃ༔ བླ་མེད་མཆོག་གི་མཆོད་པ་ནི༔ ཡེ་ཤེས་ལྔ་ཡི་འོད་ཟེར་འཕྲོ༔ ཡུལ་དང་དབང་པོ་གཉིས་མེད་པ༔ བདེ་ཆེན་ལོངས་སྤྱོད་ཆེན་པོར་རོལ༔ ཨོཾ་ཤྲཱི་བཛྲ་ཀུ་མཱ་ར་ས་པ་རི་ཝ་ར་ཨརྒྷཾ། པདྱཾ། པུཥྤེ། དྷཱུ་པེ། ཨ་ལོ་ཀེ །གནྡྷེ། ནཻཝི་དྱ། ཤབྡ། སརྦ་པཉྩ་ཨ་མྲྀ་ཏ། རཀྟ་བ་ལིངྟ་མ་ཧཱ་སུ་ཁ་པཱུ་ཛ་ཧོ༔ ཕྱི་ནང་གསང་བ་ཡང་གསང་དེ་ཁོ་ན་ཉིད་ཀྱི་མཆོད་པའི་སྤྲིན་ཕུང་མཐའ་ཀླས་པ་ཕུལ་བས་ཡུལ་དང་དབང་པོ་གཉིས་མེད་ཀྱི་ཚུལ་དུ་བཞེས་ཏེ་མཉེས་ཤིང་ཚིམ་ནས་ཐུགས་རྒྱུད་ཟག་མེད་ཀྱི་བདེ་བ་ཆེན་པོར་འཁྲུངས་པར་བསམ་མོ། །གསུམ་པ་བསྟོད་པའི་མཆོད་པ་ནི། ཧཱུྃ༔ སྒེག་པ་དཔའ་བ་མི་སྡུག་རྡོ་རྗེའི་སྐུ༔ རྒོད་གཤེ་དྲག་ཤུལ་སྔགས་ཀྱི་སྒྲ་གདངས་ཅན༔ སྙིང་རྗེ་རྔམ་ཞི་ཡེ་ཤེས་སྲོག་ལྡན་པའི༔ ཕྲིན་ལས་འདུས་པའི་ལྷ་ལ་ཕྱག་འཚལ་བསྟོད༔ ཅེས་གསུངས་ཏེ། དཔལ་ཆེན་པོའི་སྐུ་ཆེ་ལ་ཡན་ལག་རགས་པ་ནི་སྒེག་པ་དང༌། མི་སྡུག་སྲིན་པོ་ལྟར་ཁྲོས་པ་ནི་སྐུའི་དཔའ་བ། བདུད་དང་རུ་ཏྲ་སོགས་གང་གིས་མཐོང་བ་ཙམ་གྱིས་དོན་སྙིང་ལྐོགས་མ་ནས་འབྱིན་ནུས་པ་ནི་མི་སྡུག་པ་སྟེ་སྐུའི་ཉམས་གསུམ། ཧ་ཧ་དང་ཧི་ཧི་ལ་སོགས་པའི་རྒོད་པ་དང༌། དེ་ཡང་འབྲུག་སྟོང་དུས་གཅིག་ལ་ལྡིར་བ་དང༌། ཐོག་སྟོང་དུས་གཅིག་ལ་ལྷུང་བ་ལྟ་བུའི་སྒྲ་དང་ལྡན་པ་ནི་གཤེ་བ། བདུད་དང་ལོག་འདྲེན་སོགས་གང་གིས་ཐོས་པ་ཙམ་གྱིས་འཇིགས་སུ་རུང་བ་སྟེ་གསུང་གི་ཉམས་གསུམ། ངོ་བོ་སྙིང་རྗེ་དང༌། རྣམ་པ་རྔམ་པ། རང་བཞིན་ཞི་བ་སྟེ་ཐུགས་ཀྱི་ཉམས་གསུམ་དང་ལྡན་པའི་གར་དགུའི་གཟི་བྱིན་མཆོག་ཏུ་འབར་བའི་དཔལ་ཆེན་པོའི་སྐུ་ལ་སྐུ་གསུམ་ཡོན་ཏན་རྒྱ་མཚོ་ལྟ་བུ་མངའ་བ་དྲན་པའི་སྒོ་ནས་བསྟོད་པའོ།

།གསུམ་པ་ལ་གསུམ། རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པའོ། །དང་པོ་ནི། སྤྱི་ལ་སེམས་འཛིན་པ་ནི། བདག་རྩ་བའི་དཀྱིལ་འཁོར། མཚན་མ་རྫས་ཀྱི་དཀྱིལ་འཁོར། སྲས་མཆོག་ཕུར་པའི་དཀྱིལ་འཁོར་མ་འདྲེས་པ་ཡིད་ཡུལ་དུ་གསལ་བར་བྱའོ། །གཉིས་པ་བྱེ་བྲག་ལ་སེམས་འཛིན་པ་ནི། དང་པོ་དཔལ་ཆེན་པོའི་རྩ་ཞལ་གྱི་སྤྱན་དབུས་མ་གཏུམ་པའི་ཉམས་ཅན་སྤྱན་གཡོན་པ་གྱེན་དུ་བསླང་བ་ལྟ་བུ། དཀྱིལ་ནག་པ་མཐའ་སྐྱ་བ་སྤྱན་རྩ་དམར་ཤིག་གེ་བ་ཁྲོ་བོའི་སྡང་མིག་དང་ལྡན་པ་བདུད་དང་ལོག་འདྲེན་སོགས་གང་ལ་གཉེར་བ་ཙམ་གྱིས་དོན་སྙིང་འབྱིན་ནུས་པ་ལྟ་བུ་ལ་སེམས་བཟུང༌། དེ་ཡང་རབ་ཡིད་དུ་ཡུལ་གསལ་བ། འབྲིང་བརྗོད་པས་གསལ་བ། ཐ་མ་བྲིས་པ་གསལ་འདེབས་སྟེ། དེ་ལ་སེམས་ཟིན་ན་སྤྱན་གཡས་གཡོན་དང་ཤངས་ཞལ་གྱི་མཆུ་སྒྲོས་སོགས་སྐུའི་ཆ་ཤས་རེ་རེ་ནས་ཕྱི་རོལ་གྱི་གཞལ་ཡས་ཁང་དུར་ཁྲོད་མེ་རིའི་བར་དུ་རིམ་པ་བཞིན་དུ་སེམས་བཟུང་སྟེ། དེ་ལྟ་བུ་ལྷ་སྐུ་དེ་ཡང་བྲིས་སྐུ་ལྟ་བུའི་ལེབ་ལེབ་དང༌། འབུར་སྐུ་ལྟ་བུའི་ལྡིར་ལྡིར་མ་ཡིན་པར་སྣང་བའི་གཟུགས་སུ་གྲུབ་པ་ལ་རེག་པའི་གཟུགས་སུ་མ་གྲུབ་པ་སྣང་བཞིན་སྟོང་ལ་སྟོང་བཞིན་དུ་སྣང་བ། སྣང་ལ་རང་བཞིན་མེད་པ། གསལ་ལ་རྟོག་པ་མེད་པ། ནམ་མཁའི་འཇའ་ཚོན་དང་ཆུ་ཟླའི་གཟུགས་བརྙན་ལྟ་བུར་བསྒོམ་པའོ། །གཉིས་པ་ནི། རྣམ་པ་གསལ་རུང་མ་གསལ་རུང་བདག་ནི་ཐ་མལ་པ་ནམ་ཡང་མ་ཡིན་སྐྱོན་ཀུན་ཟད་ཡོན་ཏན་ཀུན་ཚང་འབྲས་དུས་ཀྱི་ཁ་སྦྱོར་བདུན་ལྡན་གྱི་དཔལ་ཆེན་པོ་རྡོ་རྗེ་གཞོན་ནུ་ཡིན་ནོ་སྙམ་པའོ། །གསུམ་པ་ནི། གཞི་སེམས་ཉིད་བདེ་བར་གཤེགས་པའི་སྙིང་པོ་གདོད་མ་ནས་རང་བཞིན་གྱིས་རྣམ་པར་དག་པ་དེ། ལམ་དུས་སུ་སྒྲུབ་པ་པོའི་བློ་ངོར་ཞལ་ཕྱག་གི་རྣམ་པར་ཤར་བ་དེ་ཉིད། འབྲས་བུའི་དུས་སུ་ཆོས་སྐུའི་ཐུགས་རྒྱུད་ལ་བཞུགས་པའི་ཟག་མེད་ཀྱི་ཡོན་ཏན་ཐམས་ཅད་ཤར་བ་ཡིན་ནོ་སྙམ་དུ་གཞི་འབྲས་སྦྲེལ་བའི་དག་པ་དྲན་པའོ།

།གཉིས་པ་གསུང་བཟླས་པ་སྔགས་ཀྱི་རྣལ་འབྱོར་ནི། ཐུགས་ཀར་དཔལ་གྱི་བེའུའི་དབྱིངས༔ ཡེ་ཤེས་སེམས་དཔའི་ཐིག་ལེའི་དབུས༔ བཛྲ་ས་ཏྭ་ཚོན་གང་བའི༔ སྙིང་དབུས་ཉི་ཟླ་ཁ་སྦྱོར་སྦུབས༔ ཧཱུྃ་ལས་རྡོ་རྗེའི་སྔགས་ཕྲེང་འཕྲོས༔ ཡབ་ཡུམ་ཞལ་ནས་ཞལ་དུ་ཞུགས༔ གསང་བའི་ལམ་ནས་འཁོར་བའི་འོད༔ སྐུ་དང་སྔགས་ཕྲེང་མེ་འོད་མཚོན༔ ནམ་མཁའ་གང་བའི་སྤྲོ་བསྡུ་ཡིས༔ ཕྱོགས་དུས་རྒྱལ་བ་མཆོད་པས་མཉེས༔ ཁམས་གསུམ་ཉོན་མོངས་དུག་ཆེན་སྦྱངས༔ སྲིད་གསུམ་དྲེགས་པ་གཟིར་ཞིང་བསྔངས༔ བར་ཆད་བདུད་བགེགས་ཚར་ཐག་བཅད༔ སྣོད་བཅུད་ཀ་དག་གཉུག་མའི་བབས༔ རྡོ་རྗེ་གཞོན་ནུའི་ངོ་བོར་རྫོགས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ༔ མ་རཀྨོ་ཡཀྨོ་ཀ་ལ་རུ་པ་སྙིང་རྩ་ལ་ཡཾ་ཡཾ༔ སྲོག་ལ་ཡཾ་ཡཾ༔ སྙིང་ལ་ཕྲིལ་ཕྲིལ༔ སྲོག་ལ་ཆུམ་ཆུམ༔ ཙིཏྟ་སྲོག་ལ་ཏུང་ཏུང་༔ སྙིང་ཁྲག་སྲོག་ལ་ཤད་ཤད༔ ཐུཾ་རི་ལི་ལི༔ ཙེག་ཙེག༔ འུར་འུར༔ ཤིག་ཤིག༔ གུལ་གུལ༔ མྱག་མྱག༔ སོད་སོད༔ དྷཱ་ཏི་མ་མ་ཀརྨ་ཤྲཱི་གྷྲཱཾ་ཀ་ར་ཡེ༔ མཱ་ར་སེ་ན་པྲ་མ་དྷ་ན་ཡེ་ཧཱུྃ་ཕཊ༔ ཅེས་གསུངས་ཏེ། རང་ཉིད་དཔལ་ཆེན་པོར་གསལ་བའི་ཐུགས་ཀར་སྙིང་རིན་པོ་ཆེ་མཆོང་གུར་ཕུབ་པ་ལྟ་བུ་ཟུར་བརྒྱད་པའི་དབུས་སུ་རྡོ་རྗེ་སེམས་དཔའ་ཚོན་གང་བ་རྡོ་རྗེ་དང་དྲིལ་བུ་འཛིན་པ་ཡབ་རྐྱང་གི་རྣམ་པ་ལ་དར་དང་རིན་པོ་ཆེ་ཐམས་ཅད་ཀྱིས་བརྒྱན་པ། དེའི་ཐུགས་ཀར་ཉི་མ་འོག་དང་ཟླ་བ་སྟེང་དུ་བྱས་པའི་གའུ་ཁ་སྦྱོར་གྱི་ནང་དུ་ཐུགས་སྲོག་ཧཱུྃ་སྔོན་པོ་ལ་བསྙེན་སྔགས་འབྲུ་དགུ་པས་རང་སྒྲ་སྒྲོགས་བཞིན་པས་བསྐོར་བར་བསམ་ལ་སྔགས་བཟླས་པ་ནི་བསྙེན་པའི་ཡན་ལག་སྟེ། ཟླ་བ་སྐར་ཕྲེང་ལྟ་བུའི་དགོངས་པའོ། །དེ་ནས་དོ་ལའི་བཟླས་པ་ནི། སྔགས་ཕྲེང་ལས་སྔགས་ཕྲེང་གཉིས་པ་ཞིག་ཆད། ཡེ་ཤེས་སེམས་དཔའི་ཤངས་བུག་ནས་བྱུང་སྟེ་ཡབ་ཀྱི་ཞལ་ནས་ཡུམ་གྱི་ཞལ་དུ་ཞུགས་ཐུགས་ཀའི་ས་བོན་ལ་ཐིམ་པའི་ཚུལ་གྱིས་བདེ་བ་ཆེན་པོའི་ཡེ་ཤེས་བཟོད་མེད་དུ་འབར།

སྐུ་ལུས་བརྒྱུད་དེ་པདྨོ་ནས་རྡོ་རྗེའི་ལམ་དུ་ཞུགས་སྟེ་ཐུགས་ཀའི་སྔགས་ཕྲེང་ལ་ཐིམ་དེ་ལྟར་བར་མ་ཆད་པ་འཁོར་བ་ནི་ཉེ་བསྙེན་གྱི་ཡན་ལག་སྟེ་འགལ་མེ་ཀླད་ཀོར་ལྟ་བུའི་དགོངས་པའོ། །དེ་ལྟར་སྐུ་དང་སྔགས་ཕྲེང་ལས་ཡེ་ཤེས་ཀྱི་མེའི་འོད་ཟེར་གྱིས་མཚོན་པའི་འོད་ཟེར་དཔག་ཏུ་མེད་པ་འཕྲོས། འོད་ཟེར་ཡར་འཕྲོས་རྒྱལ་བ་ཐམས་ཅད་ལ་ཐུགས་མཉེས་པའི་མཆོད་པ་ཕུལ། མར་འཕྲོས་ཁམས་གསུམ་གྱི་ཉོན་མོངས་པའི་དུག་ཆེན་མ་ལུས་པ་ཐམས་ཅད་སྦྱངས་བར་མོས་ཏེ་གཙོ་བོར་སྔགས་འབྲུ་བཅུ་བཞི་པ་བཟླ། སླར་ཡང་གཙོ་བོའི་ཐུགས་ཀ་ནས་འོད་ཟེར་དཔག་ཏུ་མེད་པ་བྱུང་དམ་ཅན་མ་མོ་བཅུ་གཉིས་སོགས་ཕུར་སྲུང་དམ་ཅན་ཚོགས་རྣམས་ལས་ལ་བསྐུལ། དེ་རྣམས་ཀྱི་ཐུགས་ཀ་ནས་རང་རང་གི་སྤྲུལ་པ་ཉི་ཟེར་གྱི་རྡུལ་ལྟར་སྤྲོས། གཟུགས་ཅན་གྱི་དགྲ་དང་གཟུགས་མེད་ཀྱི་བགེགས་ཁྱད་པར་དུ་ཟབ་ལམ་ལ་བར་དུ་གཅོད་པའི་གདོན་བགེགས་ཐམས་ཅད་ཐལ་བའྀ་རྡུལ་དུ་བརླག་སྟེ་བསྒྲལ་ནས་རང་གཞན་ཐམས་ཅད་འཚིང་བ་གསུམ་གྱི་གནས་ལ་བཀོད་པར་མོས་སྟེ་ལས་སྦྱོར་གྱི་སྔགས་བཟླ་བ་ནི་སྒྲུབ་པ་སྟེ། རྒྱལ་པོའི་ཕོ་ཉ་ལྟ་བུའི་དགོངས་པའོ། །དཔལ་ཆེན་པོའི་སྐུ་ལས་སྐུ་དང་སྔགས་ཕྲེང་ལས་སྔགས་དང་ཐུགས་ལས་ཕྱག་མཚན་དཔག་ཏུ་མེད་པ་ནམ་མཁའ་གང་བར་འཕྲོས། རང་གི་ལུས་ཀྱིས་མཚོན་པའི་སྣང་བ་ཐམས་ཅད་དཔལ་ཆེན་པོའི་སྐུ་སྣང་སྟོང་ཟུང་འཇུག་ཆུ་ཟླ་ལྟ་བུ། ངག་གིས་མཚོན་པའི་བརྟན་གཡོའི་སྒྲ་སྐད་ཐམས་ཅད་དཔལ་ཆེན་པོའི་གསུང་གྲགས་སྟོང་ཟུང་འཇུག་བྲག་ཅ་ལྟ་བུ། ཡིད་ཀྱིས་མཚོན་པའི་རྟོགས་ཚོགས་ཐམས་ཅད་དཔལ་ཆེན་པོའི་ཐུགས་རིག་སྟོང་ཟུང་འཇུག་སྒྱུ་མ་ལྟ་བུར་གྱུར་པར་བསམ། སླར་ཡང་སྐུ་དང་སྔགས་དང་ཕྱག་མཚན་རྣམས་ཚུར་འདུས་རང་ལ་ཐིམ། བྱིན་རླབས་དང་གཟི་བྱིན་མཆོག་ཏུ་འབར་བར་བསམ་པ་ནི་སྒྲུབ་པ་ཆེན་པོ་སྟེ། བུང་བ་ཚང་གཞིག་གི་དགོངས་པའོ། །གསུམ་པ་ཐུགས་འོད་གསལ་དེ་ཁོ་ན་ཉིད་ཀྱི་རྣལ་འབྱོར་ལ་གསུམ།

དང་པོ་ལྷ་སྣང་འོད་གསལ་དུ་བསྡུ་བ་ནི། ཨ་ཨ་ཨ༔ ལྷར་སྣང་རིག་རྩལ་དབྱིངས་སུ་ཐིམ༔ དབྱིངས་རིག་འདུ་འབྲལ་མེད་པའི་ངང་༔ ཅེས་གཙོ་བོའི་ཐུགས་ཀ་ནས་འོད་ཟེར་འཕྲོས་སྣོད་བཅུད་ཐམས་ཅད་ལ་ཕོག་རིལ་འཛིན་དང་རྗེས་གཞིག །གང་རུང་གི་སྒོ་ནས་སྣོད་གཞལ་ཡས་ཁང་ནས་ཐུགས་སྲོག་ཧཱུྃ་ཡིག་གི་ན་ད་སུམ་འཁྱོག་གི་རྩེ་མོའི་བར་དུ་ལྷར་སྣང་ཐམས་ཅད་བསྡུ། དེ་ནས་འོད་གསལ་དུ་བཤིག་པའི་སྟོང་ཉིད་དང་རང་གི་རིག་སྟོང་གཉུག་མའི་བབས་གཉིས་དབྱེར་མེད་པའི་ངང་དུ་བཞག་སྟེ། འདས་པའི་རྣམ་རྟོག་གིས་རྗེས་མི་དཔྱད། མ་འོངས་པའི་རྣམ་རྟོག་གིས་མདུན་མི་བསུ། ད་ལྟའི་ཡུལ་ལ་ཤེས་པས་འདི་ཡིན་འདི་མིན་གྱི་རྩིས་གདབ་མི་བྱ་སྟེ། བཞི་ཆ་གསུམ་བྲལ་གྱི་ཆོས་སྐུའི་ངང་དུ་ཅི་གནས་སུ་མཉམ་པར་བཞག་པའོ། །གཉིས་པ་ཟུང་འཇུག་གི་སྐུར་ལྡང་བ་ནི། བདེ་སྟོང་ཟུང་འཇུག་རྟགས་ཀྱི་སྐུ༔ ཕྱག་རྒྱ་ཆེན་པོའི་རོལ་པར་ཤར༔ ཕཊ་ཕཊ་ཕཊ༔ ཅེས་གསུངས་ཏེ། དེ་ནས་སྐད་ཅིག་གིས་ཆུ་ལས་ཉ་ལྡང་བ་བཞིན་དུ། དཔལ་ཆེན་པོའི་རྟེན་དང་བརྟེན་པའི་དཀྱིལ་འཁོར་གསལ་གདབ་པའོ། །གསུམ་པ་བསྔོ་སྨོན་དང་ཤིས་བརྗོད་ཀྱི་འཇུག་བསྡུ་བ་ལ། དང་པོ་བསྔོ་སྨོན་ནི། ཧོ༔ བསོད་ནམས་ཡེ་ཤེས་ཚོགས་གཉིས་ཀྱིས༔ འགྲོ་རྣམས་སྒྲིབ་གཉིས་ཡོངས་དག་ནས༔ ཁ་སྦྱོར་བཞི་ལྡན་དཔལ་ཆེན་པོ༔ རྡོ་རྗེ་གཞོན་ནུ་མྱུར་འགྲུབ་ཤོག༔ ཅེས་གསུངས་ཏེ། རང་གཞན་སེམས་ཅན་ཐམས་ཅད་ཀྱིས་ཐོག་མ་མེད་པ་ནས་བསགས་ཤིང་བསོག་ལ་སོགས་པར་གྱུར་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་བྱང་ཆུབ་ཀྱི་རྒྱུར་བསྔོས་པ་ལ་བརྟེན་ནས། འགྲོ་བ་ཐམས་ཅད་ཀྱི་སྒྲིབ་གཉིས་མ་ལུས་པ་ཡོངས་སུ་དག་ནས་མཐར་ཐུག་གི་འབྲས་བུ་དཔལ་ཆེན་པོ་རྡོ་རྗེ་གཞོན་ནུའི་སྐུ་སྣང་སྟོང་ཁ་སྦྱོར། གསུང་གྲགས་སྟོང་ཁ་སྦྱོར། ཐུགས་རིག་སྟོང་ཁ་སྦྱོར། ཡབ་ཡུམ་བདེ་སྟོང་ཁ་སྦྱོར་སྟེ་ཁ་སྦྱོར་བཞི་ལྡན་གྱི་གོ་འཕང་མྱུར་དུ་ཐོབ་པར་ཤོག་ཅིག་ཅེས་པའོ།

།འདི་ནས་་་ ག༵ཉིས་པ་ཤིས་བརྗོད་ནི། ཨོཾ༔ དབྱིངས་ཀྱི་ངོ་བོ་ཆོས་སྐུ་རྡོ་རྗེ་སེམས༔ རིག་པ་རང་སྣང་བཛྲ་ཀུ་མ་ར༔ དབྱིངས་རིག་ཟུང་འཇུག་རྩ་བརྒྱུད་བླ་མ་ཡིས༔ མཆོག་ཐུན་དགེ་ལེགས་འགྲུབ་པའི་བཀྲ་ཤིས་ཤོག༔ ཅེས་གསུངས་ཏེ། གོང་བཤད་ཉམས་ལེན་དེ་དག་ལ་འཇུག་མཐར། དབྱིངས་ཀ་དག་སྟོང་ཆེན་སྤྲོས་པའི་མཚན་མ་ཐམས་ཅད་དང་བྲལ་བའི་ངོ་བོ་སྟོང་ཆ་ཞི་བར་སྣང་བ་ཆོས་སྐུ་རྡོ་རྗེ་སེམས་དཔའ་དང༌། རིག་གདངས་འགགས་པ་མེད་པའི་རང་སྣང་གསལ་བའི་ངོ་བོ་སྒྲིབ་པ་གཞོམས་པའི་ལྡོག་ཆ་ནས་ཁྲོ་བོར་ཤར་བ་ལོངས་སྐུ་བཛྲ་ཀུ་མཱ་ར་སྟེ་དཔལ་ཆེན་རྡོ་རྗེ་གཞོན་ནུ་དང༌། དེ་ལྟ་བུའི་དབྱིངས་རིག་གསལ་སྟོང་ཟུང་འཇུག་གི་རང་རྩལ་སྣ་ཚོགས་སུ་ཤར་བ་སྤྲུལ་པའི་སྐུ་རྩ་བ་དང་བརྒྱུད་པར་བཅས་པའི་བླ་མ་རྣམས་ཀྱིས་མཚོན་ཕྱོགས་བཅུ་དུས་བཞིའི་རབ་འབྱམས་རྩ་བ་གསུམ་གྱི་ལྷ་ཚོགས་མཁའ་ཁྱབ་ཏུ་སད་པ་རྣམས་ཀྱིས། མཆོག་དང་ཐུན་མོང་གི་དངོས་གྲུབ་ཀྱིས་མཚོན་པའི་དགེ་བའི་ལེགས་ཚོགས་ཐམས་ཅད་གོང་ནས་གོང་དུ་སྤེལ་ཤིང་མྱུར་དུ་འགྲུབ་པའི་ཆེད་དུ། བཀྲ་ཤིས་པའི་བདེན་ཚིག་བརྗོད། རྡོ་རྗེའི་གླུ་དབྱངས་ལེན། མེ་ཏོག་མནྡ་ར་བའི་ཆར་ཆེན་པོ་འབེབས་པར་བསམ་ལ། རང་ཉིད་ཀྱིས་ཀྱང་ཤིས་པ་བརྗོད་ཅིང་དབྱངས་རོལ་མེ་ཏོག་འཐོར་བ་སོགས་ཀྱིས་ཕྱོགས་དུས་གནས་སྐབས་ཀུན་ཏུ་མི་མཐུན་པའམ་མི་ཤིས་པའི་མཚན་མ་མིང་ཙང་ཡང་མེད་པར་བསམ་དོན་ཐམས་ཅད་ཆོས་བཞིན་འགྲུབ་པའི་དགེ་མཚན་གོང་འཕེལ་དུ་སྤེལ་བར་བྱའོ། །གཉིས་པ་རྫོགས་པའི་རིམ་པ་ལ་གཉིས་ཏེ་མཚན་བཅས་ཀྱི་རྫོགས་རིམ་དང༌། མཚན་མེད་ཀྱི་རྫོགས་རིམ་མོ། །དང་པོ་ལ་གཉིས་ཏེ་གསང་དབང་གི་ཉམས་ལེན་རླུང་དང་གཏུམ་མོའི་ལམ། ཤེར་དབང་གི་ཉམས་ལེན་གཞན་ལུས་ཕོ་ཉའི་ལམ་མོ། དང་པོ་ལ་གསུམ། རྣམ་བཞག་སྤྱིར་བསྟན་པ་དང༌། མན་ངག་བྱེ་བྲག་ཏུ་བཤད་པ། དོན་བསྡུ་བའི་སྒོ་ནས་འབྲས་བུ་བསྟན་པའོ། །དང་པོ་ནི། ཞེན་པའི་རྟ་ནི་རླུང་ཡིན་ཏེ༔

ལྔ་ཡི་བདག་ཉིད་བཅུ་མིང་ཅན༔ སྲིད་པ་བསྐྱེད་དང་གནས་པ་དང་༔ སྡུད་པའི་ལས་ཀུན་དེ་ཡིས་བྱེད༔ ཅེས་གསུངས་ཏེ། སྤྱིར་ནང་ལུས་ཅན་རྣམས་ཀྱི་ངག་དང༌། ཕྱི་རོལ་དུ་དབུགས་སྲང་ཆུ་ཚོད་ཞག་སོགས་དུས་ཀྱི་འཆར་གཞི་དོན་དམ་ཡེ་ཤེས་ཀྱི་རླུང་ངམ་སྲོག་ཆེན་པོའི་རླུང་ཞེས་བྱ་ཞིང༌། དེ་ནི་རླུང་ཐམས་ཅད་ཀྱི་ཁྱབ་བྱེད་ཆོས་ཉིད་གཞིའི་རླུང་ཡིན་ལ། དེ་ངོ་མ་ཤེས་པའི་དབང་གིས་ཡུལ་ལ་ཞེན་པའི་རྣམ་རྟོག་སྐྱེས་བུ་འཕྱེའོ་འདྲ་བ་དེ་གཡོ་ཞིང་བསྐྱོད་པར་བྱེད་པའི་རྟ་རྒོད་ལོང་བ་ལྟ་བུ་ནི་ལས་ཀྱི་རླུང་ཡིན་ཏེ། དེ་ལ་དབྱེ་ན་སྤྱིར་འབྱུང་བ་ལྔ་ཡི་བདག་ཉིད་ཀྱི་ས་ཆུ་མེ་རླུང་ནམ་མཁའི་རང་བཞིན་གྱི་རླུང་ལྔ་དང༌། བཅུ་མིང་ཅན་ཞེས་འབྱུང་ལྔའི་རླུང་དེ་ལ་དབྱེ་ན་སྲོག་འཛིན། གྱེན་རྒྱུ། ཁྱབ་བྱེད། མེ་མཉམ། ཐུར་སེལ་ཏེ་རྩ་བའི་རླུང་ལྔ་དང༌། རྒྱུ་བ། རྣམ་པར་རྒྱུ་བ། ཡང་དག་པར་རྒྱུ་བ། རབ་ཏུ་རྒྱུ་བ། ངེས་པར་རྒྱུ་བ་སྟེ་ཡན་ལག་གི་རླུང་ལྔ་བཅས་བཅུ་དང༌། ་་་ཡིད་བཞིན་མཛོད་ཁྲིད་ལས། མིག་སོགས་དབང་པོ་ལྔར་རྒྱུ་བ་ལ་ཡན་ལག་གི་རླུང་ལྔར་གསུངས་ཏེ་དོན་གཅིག །བྱེ་བྲག་ཏུ་སྣར་རྒྱུ་བའི་རླུང་ལ་ཉིན་ཞག་ཕྲུགས་རེ་ལ་ཉི་ཁྲི་ཆིག་སྟོང་དྲུག་བརྒྱ་རྒྱུ་བར་གསུངས། དེ་དག་ལས་སྣ་སྒོར་རྒྱུ་བ་དང་གཡོ་ཞིང་བསྒུལ་བསྐྱོད་བྱེད་པའི་རླུང་ནི་རགས་པ། ལུས་ནང་དུ་གནས་ནས་མི་གཡོ་ཞིང་འཁོར་བའི་རང་བཞིན་འབྱུང་ལྔའི་རླུང་དང༌། རྣམ་འགྱུར་གྱི་རླུང་བཅུ་དང་རྟོག་པ་སྣ་ཚོགས་གཡོ་བའི་གཞོན་པའི་རླུང་རྣམས་འབྲིང་པོ། སྣང་བཞིའི་གཞོན་པར་གྱུར་པའི་རླུང་རྣམས་ཕྲ་བའོ། །བྱེད་ལས་ནི་ ་་་བར་ཞལ་གསབ། དེ༵་ལྟ་བུའི་མ་དག་པའམ་སྙིགས་མའི་རླུང་དེ་ཉིད་ཀྱིས་སྲིད་པར་སྐྱེ་གནས་བསྡུད་པའི་ལས་ཐམས་ཅད་བྱེད་པ་ཡིན་ཏེ། ནང་རང་གི་ལུས་དང་པོ་མའི་མངལ་དུ་སྐྱེད་པ་དང༌། བར་དུ་ལུས་སེམས་ཚོགས་པ་ཟུང་དུ་འཇུག་ནས་གནས་པ་དང༌། ཐ་མ་ས་ཆུ་མེ་རླུང་སོགས་འབྱུང་བའི་ཐིམ་རིམ་གྱིས་འཇིག་པ་དང༌།

ཕྱི་ཁམས་གསུམ་པོ་ཐམས་ཅད་དང་པོ་སྐྱེ་བ་དང༌། བར་དུ་གནས་པ་དང༌། ཐ་མ་མེ་བདུན་ཆུ་སོགས་ཀྱིས་འཇིག་པར་བྱེད་པའོ། །གཉིས་པ་ནི། ལམ་དུ་བྱ་ཕྱིར་རླུང་རོ་བསལ༔ ལུས་གནད་བཅའ་ཞིང་འཇུག་གནས་ལྡང་༔ རྡོ་རྗེ་འབྲུ་གསུམ་མི་ཤིགས་པའི༔ བཟླས་པ་ཡང་ནས་ཡང་དུ་བྱ༔ རྒྱུ་བ་གསལ་བའི་ཚད་བྱུང་ན༔ ཁ་སྦྱོར་ཆོ་གས་དབུ་མར་གཞུག༔ ཅེས་གསུངས་ཏེ། དེ་ལྟར་རྣམ་ཤེས་མི་དང༌། རླུང་གཞོན་པ་ལྟ་བུ་དེ་བྱེད་པས་འཆིང་ནས་ལམ་དུ་བྱ་བ་ལ་གསུམ། སྦྱོར་བ་སྟོང་ར་གསལ་གདབ་པ་དང༌། དངོས་གཞི་རླུང་དང་གཏུམ་མོ་སྒོམ་པ་གཉིས། དང་པོ་ལ་གསུམ་ལས། དང་པོ་ལུས་ཀྱི་སྟོང་ར་ནི། པདྨ་ཉི་མ་དྲེག་པ་ཕོ་མོའི་གདན་གྱི་སྟེང་དུ་རང་ཉིད་སྐད་ཅིག་གིས་དཔལ་ཆེན་པོ་རྡོ་རྗེ་གཞོན་ནུ་སྐུ་མདོག་མཐིང་ནག །ཞལ་གཅིག་ཕྱག་གཉིས་པ། ཕྱག་གཉིས་ན་ཕུར་བུ་འདྲིལ་བ་གར་དགུའི་གཟི་བྱིན་མཆོག་ཏུ་འབར་བ། དཔལ་དང་དུར་ཁྲོད་རོལ་པའི་ཆས་ཀྱིས་བརྒྱན་པ་ཕྱི་གསལ་ནང་གསལ་འོད་ཀྱི་རང་བཞིན་དྭངས་ཤིང་གསལ་ལ་རྙོག་པ་དང་བྲལ་བ་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་སྒོམ་མོ། །གཉིས་པ་རྩ་ཡི་སྟོང་ར་ནི། རང་གི་ལུས་ཀྱི་དབུས་སུ་རྩ་དབུ་མ་ཕྱི་དཀར་ལ་ནང་དམར་བ་དེ་ཡང་ཆུ་ཤིང་གི་སྡོང་པོ་ལྟར་དྲང་བ། པདྨའི་འདབ་མ་ལྟར་སྲབ་པ། རྒྱ་སྐྱེགས་ཀྱི་ཁུ་བ་ལྟར་དམར་བ། ཏིལ་མར་གྱི་མར་མེ་ལྟར་གསལ་བ་སྟེ་མཚན་ཉིད་བཞི་ལྡན། ཡར་སྣེ་སྤྱི་བོའི་བར་ཐ་ལེར་ཟུག་པ། མར་སྣེ་ལྟེ་འོག་བར་དུ་སོང་ཞིང་ཁ་དོང་ངེ་བའི་རྣམ་པར་ཡོད་པ། གཡས་སུ་རོ་མ་དཀར་མོ་ཁུ་བས་གཤེར་བག་ཆགས་པའི་རྣམ་པ། གཡོན་དུ་རྐྱང་མ་དམར་མོ་རྡུལ་གྱིས་གཤེར་བག་ཆགས་པའི་རྣམ་པ་ཅན་ཡར་སྣེ་ལྟག་པའི་སྤུ་འཁྱིལ་ཐད་ནས་གུག་སྟེ་སྣ་བུག་གཡས་གཡོན་ནས་ཟུག་པ་མར་སྣེ་ལྟེ་འོག་ནས་དབུ་མའི་ནང་དུ་ཡི་གེ་ཆ་ཡི་འཕོང་ལྟ་བུ་ཡར་ཆུད་པ་སྟོང་སང་ངེ་བའི་རྣམ་པ་གསལ་གདབ་པའོ། །གསུམ་པ་རླུང་གི་སྟོང་ར་ནི། ལུས་ཆོས་བདུན་ཁུ་ཚུར་བརླ་བཞག་དང་བཅས་པ་བྱས་ནས།

རླུང་རོ་གཡོན་ནས་ལན་གསུམ། གཡས་ནས་ལན་གསུམ། དབུས་ནས་ལན་གསུམ་བུས་ལ་ནད་གདོན་སྡིག་སྒྲིབ་སྤྱི་དང་ཁྱད་པར་དུ་ལམ་སྒོམ་པའི་གེགས་སུ་གྱུར་པ་ཐམས་ཅད་དུད་ཁུང་ནས་དུ་བ་ཡལ་བ་ལྟར་སོར་བཅུ་དྲུག་ཙམ་གྱིས་སོང་ནས་འོད་གསལ་སྟོང་ཉིད་ཀྱི་ངང་དུ་ཡལ་བར་བསམ་མོ། །གཉིས་པ་ལ་གཉིས། ཁྱབ་བྱེད་རླུང་གི་རྣལ་འབྱོར་དང༌། ཁྱབ་བྱ་གཏུམ་མོའི་རྣལ་འབྱོར་གཉིས། དང་པོ་ལ་གཉིས། ཕ་རྒྱུད་ཀྱི་རླུང་སྦྱོར་རྡོ་རྗེའི་བཟླས་པ་དང༌། མ་རྒྱུད་ཀྱི་རླུང་སྦྱོར་བུམ་པ་ཅན་གཉིས། དང་པོ་ནི། རླུང་སྔགས་དབྱེར་མེད་པ་མི་ཤིགས་པའི་རྡོར་བཟླས་ནི། ཆེད་དུ་མ་བཅོས་པ་རླུང་སྣ་བུག་གཉིས་ནས་རོ་རྐྱང་གི་ལམ་ནས་ཚུར་ནང་དུ་འཇུག་པ་ཨོཾ་དང༌། རླུང་དབུ་མར་གནས་པ་ཨཱཿདང༌། རོ་རྐྱང་གཉིས་ཀྱི་ལམ་ནས་ཕྱིར་རྒྱུ་བ་ཧཱུྃ་སྟེ་འབྲུ་གསུམ་གྱིས་གདངས་སུ་མོས་པའི་ངང་དུ་བཟླས་པ་ཡང་ནས་ཡང་དུ་བྱ་སྟེ། རྡོར་བཟླས་གྲུབ་པའི་ཚད་འབྱུང་ལྔ་རླུང་གི་ཁ་དོག་རྒྱུ་བ་གསལ་བའི་ཚད། རབ་མིག་ཤེས་ཀྱི་བལྟར་རུང་བ། འབྲིང་ཉམས་དང༌། ཐ་མ་ཡིད་ངོར་བྱུང་བ་ན་བུམ་ཅན་གྱི་སྦྱོར་བ་ལ་འཇུག་པར་བྱའོ། །གཉིས་པ་བུམ་པ་ཅན་གྱི་སྦྱོར་བ་སྟེང་རླུང་སྲོག་དང་འོག་རླུང་རྩོལ་བ་གཉིས་ལྟེ་འོག་ཁ་སྦྱོར་གྱི་ཆོ་གས་ལས་རླུང་དབུ་མའི་དབྱིངས་སུ་གཞུག་པར་བྱ་སྟེ། རྩགསུམ་སྔར་བཞིན་གསལ་བཏབ། དུག་གསུམ་སྐྱོན་དང་འདྲེས་པའི་རླུང་རོ་སུམ་ཕྲུགས་སམ་དགུ་ཕྲུགས་སུ་འབུད། དེ་ལ་སྦྱོར་བ་བཞི་ལྡན་གྱི་མན་ངག་སྟེ། དང་པོ་རྔུབ་པའི་མན་ངག་ནི། སྐྱོན་མེད་འབྱུང་ལྔའི་དྭངས་མའི་རླུང་སྣ་བུག་གཉིས་ནས་བ་སྤུ་མི་འགུལ་ཙམ་དུ་རྔུབ། འོག་རླུང་གྱེན་དུ་འཐེན། གཉིས་པ་དགང་པའི་མན་ངག་ནི། དེ་ལྟར་སྟེང་འོག་གི་རླུང་གཉིས་ལྟེ་འོག་གི་དབུ་མར་ཁ་སྦྱོར་དུ་བུམ་པ་ལྟར་དགང༌། གསུམ་པ་གཞིལ་བའི་མན་ངག །མི་ནོན་ན་གཡས་གཡོན་དང་ཕྱི་ནང་དུ་གཞིལ། བ་སྤུའི་བུ་ག་ཐམས་ཅད་ནས་རླུང་རོ་ཕྱུར་ཕྱུར་འགྲོ་བར་མོས།

བཞི་པ་འཕེན་པའི་མན་ངག །མི་ཐུབ་རྩ་ན་མདའ་ལྟར་རླུང་ལྷག་མ་མེད་པ་འཕེན་པ་སྟཻ་དེ་ལྟར་སྦྱོར་བ་བཞི་ལྡན་གྱི་ཁ་སྦྱོར་གྱི་ཆོ་གས་ལས་རླུང་ཐམས་ཅད་དབུ་མའི་དབྱིངས་སུ་གཞུག་སྟེ་བུམ་ཅན་རབ་འབྲིང་ཐ་མའི་ཚད་མ་གྲུབ་བར་དུ་བསླབ་པའོ། །གཉིས་པ་ཁྱབ་བྱ་གཏུམ་མོའི་རྣལ་འབྱོར་ལ་གསུམ། དང་པོ་རླུང་གི་གཏུམ་མོ་ནི། རྩ་གསུམ་སྔར་བཞིན་གསལ་བཏབ་ལ། སྤྱི་བོའི་འཁོར་ལོ་རྩ་འདབ་སོ་གཉིས་དམར་ལ་དཀར་བའི་མདངས་ཆགས་པ་གདུགས་ཀྱྀ་རྩིབས་མ་ལྟར་ཁ་ཅུང་ཟད་ཐུར་བསྟན་གྱི་རྣམ་པ་ཅན། མགྲིན་པར་བཅུ་དྲུག་ཤིན་ཏུ་དམར་བའི་རྣམ་པ་ཅུང་ཟད་གྱེན་བསྟན་ཅན། དེ་བཞིན་སྙིང་ཁར་བརྒྱད་དམར་ལ་སེར་བའི་རྣམ་པ་ཅན་ཅུང་ཟད་ཐུར་དུ་བསྟན་པ། ལྟེ་བར་དྲུག་ཅུ་རྩ་བཞི་དམར་ལ་ལྗང་བའི་རྣམ་པ་ཅན་ཅུང་ཟད་གྱེན་དུ་བསྟན་པ་ཐམས་ཅད་རྩ་ཡི་གནས་ཚུལ་ལྟར་དང་འཁོར་ལོ་བཞིའི་ཐད་དུ་རྩ་གསུམ་སྦུབས་གཅིག་ཏུ་འདྲེས་པ་གསལ་གདབ། སྤྱི་བོའི་འཁོར་ལོའི་སྟེང་དུ་ངོ་བོ་ཕ་ལས་ཐོབ་པའི་ཁམས་གཉིས་དྭངས་སུམ་དྭངས་ཀྱི་དྭངས་མ་རྣམ་པ་ཧྃ་ཡིག་དཀར་པོ་མགོ་ཐུར་བསྟན་གྱི་རྣམ་པ་ཅན་དང༌། བྱེད་ལས་དྲན་པ་ཙམ་གྱིས་བདེ་བ་ཆེན་པོའི་ཡེ་ཤེས་བསྐྱེད་ནུས་པ་ཅན་གསལ་གདབ་པའོ། །ལྟེ་བའི་འོག་ཏུ་མ་ལས་ཐོབ་པའི་རཀྟ་གཉིས་དྭངས་སུམ་དྭངས་ཀྱི་དྭངས་མ། རྣམ་པ་ཨ་ཐུང་སྐྱེར་ཚེར་རམ་ཤད་ཀྱི་རྣམ་པ་ཅན་རྩ་བ་ཕྲ་བ་གྱེན་དུ་བསྟན་པ། གདེང་ཁ་ཆེ་བ་ཐུར་དུ་བསྟན་པ་མེ་འབར་ལ་ཁད་པ་ཞིག་དང༌། བྱེད་ལས་དྲན་པ་ཙམ་གྱིས་བདེ་བ་ཆེན་པོ་བསྐྱེད་ནུས་པ་ཞིག་བསམ། དེ་ནས་སྔར་ལྟར་སྦྱོར་བ་བཞི་ལྡན་གྱི་བུམ་པ་ཅན་གྱི་རླུང་རྔུབ་པ་ན་རོ་རྐྱང་གཉིས་ནས་དབུ་མའི་ནང་དུ་སོང་ཨ་ཐུང་ལ་རེག་པ་ཙམ་གྱིས་མེ་ལྷབ་ཀྱིས་འབར། དང་པོ་ལྟེ་བའི་རྩ་འཁོར་གྱི་ལྟེ་བ་གང་དེ་ནས་རིམ་པར་རྩ་འདབ་བརྒྱད་དང་བཅུ་དྲུག་ནས་རེ་བཞིའི་བར་རྩ་འཁོར་ཐམས་ཅད་གང༌། རྩའི་རྩེ་མོ་ཐམས་ཅད་ན་མེ་ལྕེ་ཐམས་ཅད་དམར་ཕྲེང་ཕྲེང་ཡོད་པར་བསམ།

དེ་ལ་བརྟན་པ་ཐོབ་ན་སྙིང་ག་དང་མགྲིན་པ་དང༌། སྤྱི་བོའི་རྩ་འཁོར་ཐམས་ཅད་གང་བར་བསམ། དེ་ནས་ཕྱི་ནང་ཐམས་ཅད་མེས་ཁྱབ་རང་ཉིད་དཔལ་རྡོ་རྗེ་གཞོན་ནུ་གསལ་བའི་སྐུ་ལས་ལྕགས་གོང་མེས་བསྲེག་པ་ལྟར་མཐིང་ལ་དམར་བའི་རྣམ་པར་གྱུར་པར་མོས། དེ་ནས་མེ་ལྕེས་སྣོད་བཅུད་ཐམས་ཅད་ལ་ཁྱབ། མཐར་མེ་ཐམས་ཅད་ཚུར་འདུས་ནས་ལྟེ་བའི་ཨ་ཤད་ལ་ཐིམ་པས། དེ་ཉིད་སྣོད་བཅུད་ཐམས་ཅད་ཀྱི་སྙིང་པོར་གྱུར་པར་བསམ་མོ། །གཉིས་པ་མེའི་གཏུམ་མོ་ནི། དེ་ནས་སྤྱི་བོའི་རྩ་འཁོར་ནས་མེ་ལྕེ་གློག་གི་ཟེགས་མ་ལྟ་བུ་ཞིག་ཡར་སོང༌། ཧྃ་ཡིག་ལ་ཕོག་པ་ཙམ་གྱི་བདེ་བ་ཆེན་པོའི་གཟི་བྱིན་སྔོན་ལས་ཀྱང་ཁྱད་པར་དུ་གྱུར་པར་བསམ། ན་དཱའི་རྩེ་ནས་སྟོང་སྐུད་ཀྱི་བ་ཐག་ལྟ་བུའི་བྱང་སེམས་ཞུ་ནས་སྤྱི་བོའི་རྩ་གནས་ཐམས་ཅད་གང་མེ་ཐམས་ཅད་རིམ་པ་བཞིན་དུ་མར་དེད། རིམ་པ་བཞིན་དུ་ལྟེ་བའི་རྩ་འཁོར་གྱི་བར་དུ་གང་བ་ལ་བརྟེན་ནས་དགའ་བཞིའི་ཡེ་ཤེས་མྱོང་བ་དང༌། དབང་བཞི་ཐོབ། སྒྲིབ་བཞི་དག་པར་བསམ། རྩ་སོ་སོའི་རྩེ་མོར་བྱང་སེམས་ཀྱི་བདུད་རྩི་ཟིལ་པ་ཁྲོམ་ཁྲོམ་ཡོད་པར་བསམ། དེ་ནས་ཨ་ཤད་ལ་ཕོག་པ་ཙམ་གྱིས་མེ་ལ་སྣུམ་ཁུ་བླུག་པ་བཞིན་སྔར་ལས་ཀྱང་མེ་ཆེར་འབར་མེ་ཡར་འབར་བ་དང་བདུད་རྩི་ཡར་དད་ཁམས་སྙིགས་མ་ཐམས་ཅད་བསྲེག །དྭངས་མ་དངུལ་ཆུ་ལྟ་བུས་རྩ་ཁམས་ཐམས་ཅད་ལ་ཁྱབ། ཡུལ་བདེ་བས་དྲངས་པའི་ཡུལ་ཅན་བདེ་སྟོང་དབྱེར་མེད་ཀྱི་ངང་དུ་དུས་གསུམ་གྱི་རྟོག་པས་མ་བསླད་པར་མཉམ་པར་བཞག་པར་བྱའོ། །གསུམ་པ་མི་རྟོག་པའི་གཏུམ་མོ་ནི། དེ་ལྟར་ཡུལ་ཅན་བདེ་བ་ཆེན་པོ་དང་ཡུལ་སྟོང་པ་ཉིད་དབྱེར་མེད་པའི་ངང་དུ་འདས་མ་འོངས་ད་ལྟ་དུས་གསུམ་གྱི་རྣམ་རྟོག་ཐམས་ཅད་རང་འགགས་ཀྱི་ངང་ལ་བཞག་པར་བྱ་སྟེ། དེ་ལྟར་ཉམས་སུ་བླང་བའི་ལག་རྗེས་ཚོགས་དྲུག་གི་སྣང་བ་ཐམས་ཅད་བདེ་བར་ཤར་བ་དང༌། འཇིག་རྟེན་ཆོས་བརྒྱད་ཀྱི་རྟོག་པས་མི་བརྫི་བའི་ཚེ་ན་སྦྱོར་ལམ་དྲོད་སོགས་ཐོབ་པའི་སྤྱོད་པ་སྤྱད་པ་ཡིན་ནོ།

།གཉིས་པ་ཤེས་རབ་ཡེ་ཤེས་ཀྱི་དབང་གི་ཉམས་ལེན་གཞན་ལུས་ཕོ་ཉའི་ལམ་ནི། བཞིན་ལེགས་ཚུལ་བཟང་དམ་ཚིག་ཅན༔ རིགས་ཅན་ལྔ་སོགས་བརྟག་ཅིང་དགུག༔ དྲང་ངེས་ཆོས་བཤད་ཟབ་དབང་བསྐུར༔ ཁམས་ཀྱི་བཅུད་བསྐྱེད་ལས་རུང་ཚེ༔ བལྟ་དགོད་ལག་སྦྲེལ་གསང་རྩ་ཕྲད༔ རེ་རེ་ལ་ཡང་བདེ་བ་སྤེལ༔ ངོས་བཟུང་ཀ་དག་ངང་དུ་བཞག༔ དལ་བུས་བསྲུབ་ཅིང་བདེ་བ་དབབ༔ ནོར་བུའི་རྩེ་ནས་རླུང་གིས་དྲངས༔ གནས་སུ་ལྡོག་ཅིང་ཁྱབ་པར་དགྲམ༔ འཁྲུལ་འཁོར་བྱ་ཞིང་དོན་ལ་བལྟ༔ ཞེས་གསུངས་ཏེ། དང་པོ་རིག་མ་བསྟེན་ཅིང་དགུག་པ་བསྙེན་པའི་ཡན་ལག་ནི། མཚན་ལྡན་གྱི་བུད་མེད་བཞིན་ལེགས་པ་དང་ཚུལ་བཟང་བ་དམ་ཚིག་ཅན་གྱི་ཕྱག་རྒྱ་པདྨ་ཅན་དང༌། རི་མོ་ཅན་དང༌། དུང་ཅན་མ་དང༌། གླང་སྣ་ཅན་དང༌། རི་དྭགས་ཅན་ཏེ་རིགས་ཅན་ལྔ་པོ་ལེགས་པར་བརྟག་ནས། རྫས་སྔགས་དམིགས་པ་གསུམ་གྱིས་དགུག་པར་བྱས་ལ། དང་པོ་དྲང་བའི་དོན་གྱི་ཆོས་བཤད་ནས་འཁོར་བ་སྡུག་བསྔལ་གྱི་མེའི་ཕུང་པོ་ལྟ་བུར་རིག་པར་བྱ་བ་དང་བྱང་ཆུབ་སེམས་ཀྱིས་རྒྱུད་གང་བར་བྱ་བ་སོགས་ཐུན་མོང་གི་ཆོས་ཀྱིས་བློ་རྒྱུད་ལེགས་པར་སྦྱང༌། དེ་ནས་ངེས་པའི་དོན་སྔགས་ཀྱི་དཀྱིལ་འཁོར་དུ་གཞུག་ལ་དབང་གིས་རྒྱུད་སྨིན་ཅིང་དམ་ཚིག་རྣམ་པར་དག་པར་བྱས་ནས་རང་དང་རྟོགས་པ་མཉམ་པའམ་ཅུང་ཟད་དམན་པའང་རུང་མོད། ཁྲུས་བྱ་བ་དང་རྒྱན་གྱིས་སྤྲས་པ་དང་བསྐུ་མཉེ་དང༌། ཤ་ཆང་སོགས་ཟས་བཅུད་ཅན་གྱིས་ཁམས་ཀྱི་བཅུད་བསྐྱེད་པར་བྱ་བ་བཅས་སོ། །གཉིས་པ་སྦྱོར་བ་ཉེ་བསྙེན་གྱི་ཡན་ལག་ནི། ཡབ་ཡུམ་བདེ་བའི་སྟན་ལ་འཁོད་དེ། ཐོག་མར་མིག་གིས་གཟུགས་ལ་བལྟ་ཞིང་དགོད་པ་ལག་པ་སྦྲེལ་བ་སོགས་ལ་བསླབ། དེ་ནས་ཡབ་ཡུམ་ལྷ་ཡི་འདུ་ཤེས་དང༌། མཁའ་གསང་རྡོ་རྗེ་དང་པདྨར་བྱིན་གྱིས་བརླབ་པ་སྔགས་ཀྱི་འདུ་ཤེས་དང༌། སྒྲུབ་པའི་ཐབས་འདི་ལ་བརྟེན་ནས་རང་གཞན་སེམས་ཅན་ཐམས་ཅད་ཀྱི་དོན་དུ་བདེ་ཆེན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ལམ་གྱི་འདུ་ཤེས་ཏེ།

འདུ་ཤེས་གསུམ་གྱི་སྒོ་ནས་གསང་རྩ་སྤྲད་པ་སོགས་རེ་རེ་ལའང་བདེ་བ་ངོས་བཟུང་སྟེ་རིག་སྟོང་ཀ་དག་གི་ངང་དུ་བཞག་པའོ། །གསུམ་པ་ཡས་བབས་སྒྲུབ་པའི་ཡན་ལག་ནི། དལ་བུས་བསྲུབ་པའི་སྦྱོར་ཐབས་ཀྱིས་ཐིག་ལེ་སྤྱི་བོ་ནས་འཁོར་ལོ་བཞི་རིམ་གྱིས་དབབ་ཏེ་ཡས་བརྟན་གྱི་དགའ་བཞིའི་ཡེ་ཤེས་སྐྱེས་པ་ལ་རང་ངོར་བལྟ། བཞི་པ་མས་བརྟན་སྒྲུབ་ཆེན་གྱི་ཡན་ལག་ནི། དེ་ནས་རྡོ་རྗེ་ནོར་བུའི་རྩེ་མོ་ནས་རླུང་འཕོ་བ་མེད་པའི་སྟོབས་ཀྱིས་གྱེན་དུ་དྲངས་ནས་རྩ་གནས་ཐམས་ཅད་ལ་ཁྱབ་པར་དགྲམ། མས་བརྟན་གྱི་དགའ་བཞི་ཉམས་སུ་མྱོང༌། དེ་ལྟར་དབབ་ལ་མཁས་པ་རུ་སྦལ་གྱི་ནུར་འགྲོས་ལྟ་བུ། བཟུང་ལ་མཁས་པ་རྫ་སྣོད་ཐེམ་བུའི་བཀག་པ་ལྟ་བུ། ལྡོག་ལ་མཁས་པ་སྐྱེན་པོས་མདའ་འཕེན་པ་ལྟ་བུ། འགྲེམས་ལ་མཁས་པ་ཡུར་བ་ལ་ཆུ་དྲངས་པ་ལྟ་བུས་ལུས་གནས་ཐམས་ཅད་ལ་ཁྱབ་པར་དགྲམ། དེ་ལྟར་ཐིག་ལེ་གྱེན་དུ་དྲངས་པའི་ཐབས་སྟག་མོ་རྒྱུག་སྟངས་སོགས་དུད་འགྲོའི་བགྱུ་བ་བཞིའི་འཁྲུལ་འཁོར་བྱ་སྟེ། བདེ་སྟོང་གཉིས་མེད་ཀྱི་གནས་ལུགས་ཀྱི་དོན་ལ་ཡུན་རིང་བལྟ་བར་བྱའོ། །གསུམ་པ་དོན་བསྡུ་བའི་སྒོ་ནས་འབྲས་བུ་བསྟན་པ་ནི། ཨེ་ཡིག་འཁོར་ལོ་རྒྱས་འདེབས་དབྱིངས༔ ཝྃ་ཡིག་རྡོ་རྗེ་གཞོན་ནུའི་རྒྱུད༔ རེག་བྱའི་དགའ་བ་ཉམས་སུ་མྱོང་༔ ཧེ་རུ་ཀ་དཔལ་མངོན་དུ་འགྱུར༔ ཞེས་གསུངས་ཏེ། ཨེ་ཡིག་སྟེ་ཡུམ་འཁོར་ལོ་རྒྱས་འདེབས་མའི་མཁའ་དབྱིངས་དང༌། ཝྃ་ཡིག་སྟེ་ཡབ་རྡོ་རྗེ་གཞོན་ནུའི་རྡོ་རྗེ་ནོར་བུའི་རེག་བྱའི་དགའ་བ་ཉམས་སུ་མྱོང་བ་ལ་བརྟེན་ནས་མཚོན་བྱེད་དཔེ་ཡི་ཡེ་ཤེས་དང༌། དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་སློབ་པའི་འོད་གསལ་ཟུང་འཇུག་གི་ངོ་བོ་མངོན་དུ་གྱུར་ཏེ། དེ་ལ་རིམ་བཞིན་གོམས་པས་མཐར་ཐུག་མི་སློབ་པའི་གོ་འཕང་མངོན་དུ་གྱུར་ནས། ཡུལ་ཅན་འགྱུར་མེད་ཀྱི་བདེ་ཆེན་དང་ཡུལ་སྟོང་པ་ཉིད་གཉིས་སུ་མེད་པའི་ངོ་བོ་རྣམ་པར་ཐར་པའི་སྒོ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་དང་རང་བཞིན་འོད་གསལ་བཞི་པོ་ཆོས་སྐུ་ལོངས་སྐུ་སྤྲུལ་སྐུ་གསུམ་དང་སྐུ་གསུམ་དབྱེར་མེད་ཡེ་ཤེས་རྡོ་རྗེའི་བདག་ཉིད་མངོན་དུ་འགྱུར་བ་ཡིན་ནོ།

།གཉིས་པ་མཚན་མེད་ཀྱི་རྫོགས་རིམ་ནི། ནམ་མཁའ་ལྟ་བུའི་གང་ཟག་གིས། རིག་པ་ཡེ་ཤེས་ཀྱི་ཕུར་བུ་ཡུལ་གཟུང་འཛིན་གཉིས་ལ་བཏབ་ནས་ཆོས་ཀྱི་དབྱིངས་དང་དབྱེར་མེད་དུ་བསྲེ་བ་ཡིན་ཏེ། ནམ་མཁའ་ལྟ་བུ་ཞེས་པ་ནི། ཆོས་ཐམས་ཅད་མཉམ་ཉིད་བླང་དོར་མེད་པ་ཁོང་དུ་ཆུད་ནུས་པའི་ཟག་ཡིན་ལ། རིག་པ་ནི་དབྱིངས་སྟོང་པ་ཉིད་དང༌། དེའི་གདངས་མ་འགགས་པའི་ཡེ་ཤེས་ལ་རིག་པ་ཡེ་ཤེས་ཀྱི་ཕུར་བུ་ཞེས་པ་དང༌། དེ་གཟུང་འཛིན་གྱི་སྣང་བ་ལ་བཏབ་ནས་ཆོས་ཀྱི་དབྱིངས་དང་དབྱེར་མེད་དུ་བསྲེ་བ་ནི་དེའི་ལག་རྗེས་ཡིན་ཏེ། དེ་ལ་གསུམ་རྣམ་བཞག་སྤྱིར་བསྟན་པ། མན་ངག་བྱེ་བྲག་ཏུ་བཤད་པ། འབྲས་བུ་སྒྲུབ་ཚུལ་གྱིས་མཇུག་བསྡུ་བའོ། །དང་པོ་ནི། རིག་པ་ཡེ་ཤེས་ཕུར་བུ་ནི༔ ཆོས་ཀྱི་དབྱིངས་ལ་བཏབ་ཅིང་བསྲེ༔ ཡུལ་དང་ཡུལ་ཅན་རོ་མཉམ་ན༔ ཟུང་འཇུག་མཐར་ཐུག་བླ་ན་མེད༔ ཅེས་གསུངས་ཏེ། 

འདི་ནས་་་ གཙོ་བོ་ཁྲེགས་ཆོད་ལ་སྦྱར་ན་གདབ་བྱེད་སེམས་ཀྱི་ངོ་བོའམ་དྭངས་མ་གདོད་ནས་འཁྲུལ་མ་མྱོང་བའི་རིག་པ་ཡེ་ཤེས་ཀྱི་ཕུར་བུ་ནི། གདབ་ཡུལ་ཡོད་མེད་ལ་སོགས་པའི་གཟུང་འཛིན་གྱི་སྤྲོས་མཚན་ཐམས་ཅད་ཉེ་བར་ཞི་བའི་ཆོས་ཀྱི་དབྱིངས་ལ། བཏབ་ཚུལ། ཆོས་ཉིད་སྤྲོས་དང་བྲལ་བ་ལ། །ཤེས་པའང་སྤྲོས་དང་བྲལ་བར་བཞག །ཞེས་པ་ལྟར་ཡུལ་ལ་དེར་འཛིན་མེད་པར་དབྱིངས་རིག་བསྲེས་ཏེ་ཐད་ཀར་སྤྲོ་བསྡུ་བྲལ་བར་བཞག་པ་ལས།གདབ་པའི་འབྲས་བུ། ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་པ་ལྟར་ཡུལ་དང་ཡུལ་ཅན་གྱིས་བསྡུས་པའི་གཉིས་ཆོས་མཚན་མའི་སྤྲོས་པ་ཐམས་ཅད་གཉིས་མེད་རིག་པའི་ཀློང་དུ་ནུབ་ཏེ་འཁོར་འདས་སྣང་སྲིད་ཐམས་ཅད་ཡེ་ཤེས་ཆེན་པོའི་དཀྱིལ་འཁོར་དུ་རོ་མཉམ་པ་ན། དབྱིངས་དང་ཡེ་ཤེས་ཟུང་དུ་འཇུག་པའི་མཐར་ཐུག་གི་གོ་འཕང་བླ་ན་མེད་པ་འགྲུབ་པ་ཡིན་ནོ་ཞེས་པའོ། ་་་བར་གསབ། །ཐོད་རྒལ་ལ་སྦྱར་ནས་བཤད་ན། ཐོག་མར་གཞི་ཀ་དག་དང་ལྷུན་འགྲུབ་ཟུང་འཇུག་གི་དོན་གཏན་ལ་ཕབ་ནས་རིག་པ་ཡེ་ཤེས་ཀྱི་ཕུར་བུ་ངོ་སྤྲད་ཅིང༌། ལམ་ཀ་དག་གི་ལྟ་བ་ལས་མ་གཡོས་པར་དེའི་བོག་འབྱིན་ཐོད་རྒལ་སྣང་བཞིའི་རིམ་པ་ཉམས་སུ་བླང་བ་ལ་བརྟེན་ནས། འབྲས་བུ་ཡུལ་ཅན་ཀ་དག་དང་ཡུལ་ཐོད་རྒལ་ལྷུན་འགྲུབ་ཀྱི་སྣང་བ་རོ་མཉམ་དུ་འདྲེས་ཏེ་སྐུ་གཉིས་ཟུང་དུ་འཇུག་པའི་མཐར་ཐུག་བླ་ན་མེད་པའི་གོ་འཕང་ཐོབ་པ་ཡིན་ནོ་ཞེས་པའོ། །གཉིས་པ་མན་ངག་བྱེ་བྲག་ཏུ་བཤད་པ་ལ་གསུམ། དབང་པོ་རབ་ཚེ་འདིར་འཚང་རྒྱ་བ། འབྲིང་བར་དོར་འཚང་རྒྱ་བ། ཐ་མ་རང་བཞིན་སྤྲུལ་སྐུའི་ཞིང་དུ་དབུགས་འབྱིན་པའི་ཁྲིད་དོ། །དང་པོ་ལའང་ཁྱད་པར་གྱི་སྔོན་འགྲོ་དང༌། ལམ་གྱི་དངོས་གཞི་གཉིས་ལས། དང་པོ་ལ་རིག་པའི་སྣ་ཁྲིད་པ་འཁོར་འདས་རུ་ཤན་དབྱེ་བ་དང༌། སེམས་ཀྱི་སྣ་ཁྲིད་པ་ལུས་ངག་ཡིད་གསུམ་སྦྱོང་བའི་ཚུལ་གཉིས་ལས། དང་པོ་ནི་འདིར་རུ་ཤན་ནང་ལྟར་དབྱེ་བའི་ཚུལ་གསུངས་པ་སྟེ་རང་ཉིད་ཐ་མལ་དུ་གནས་པའི་ལུས་ཕྱི་གསལ་ནང་གསལ་འོད་ཀྱི་རང་བཞིན་དུ་བསྒོམ་ལ།

སྦྱངས་བྱ་སྤྱི་བོར་ལྷ་ཡི་ས་བོན་ཨ་དཀར་པོ། མགྲིན་པར་ལྷ་མིན་གྱི་ས་བོན་སུ་ལྗང་སེར། སྙིང་གར་མི་ཡི་ས་བོན་ནྲྀ་སྔོ་སྐྱ། ལྟེ་བར་དུད་འགྲོའི་ས་བོན་ཏྲི་དམར་ནག །གསང་བར་ཡི་དག་ཀྱི་ས་བོན་པྲེ་ཐལ་སྐྱ། རྐང་མཐིལ་དུ་དམྱལ་བའི་ས་བོན་དུ་དུད་ཁ་རྣམས་རྣམ་པ་མི་གསལ་བ་མོག་མོག་པོ་དུ་བ་འཁྱིལ་བ་ལྟ་བུར་དམིག །སྦྱོང་བྱེད་གནས་གསུམ་གྱི་སྦྱངས་བྱའི་ཡི་གེ་སོ་སོའི་སྟེང་དུ་སངས་རྒྱས་ཐམས་ཅད་ཀྱི་རྡོ་རྗེ་གསུམ་དང་གཉིས་སུ་མེད་པའི་རིག་པའི་ཡེ་ཤེས་ཀྱི་རང་བཞིན་སྤྱི་བོར་ཨོཾ་དཀར་པོ། མགྲིན་པར་ཨཱཿ་དམར་པོ། སྙིང་གར་ཧཱུྃ་མཐིང་ག་རྣམས་ཤིན་ཏུ་གསལ་ཞིང་གཟི་བྱིན་ཁ་དོག་ལྔ་དང་ལྡན་པར་གསལ་བཏབ་ལ། འབྲུ་གསུམ་ལས་གང་ལ་རེག་པ་ཙམ་གྱིས་སྡིག་ལྟུང་ལྷག་མེད་དུ་བསྲེག་ནུས་པའི་ཡེ་ཤེས་ཀྱི་མེ་དཀར་དམར་མཐིང་གའི་འོད་ཟེར་གྱི་རྣམ་པར་བྱུང༌། ལུས་ཀྱི་ནང་ནས་མར་སོང༌། བརླ་ཡི་རྩ་བོ་ཆེ་ནས་བརྒྱུད་དེ་རྐང་མཐིལ་གྱི་དམྱལ་བའི་ས་བོན་ལ་རེག་པ་ཙམ་གྱིས་དངོས་མེད་དུ་སྦྱངས་ནས་ཆོས་ཉིད་ཀྱི་ངང་དུ་ཐིམ། དམྱལ་བར་སྐྱེ་བའི་ས་བོན་བག་ཆགས་དང་བཅས་པ་དག་པར་མོས་ཏེ། ཨོཾ་ཨཱཿཧཱུྃ། འབུམ་ཕྲག་གཅིག་བཟླ། དེས་འགྲེས་ཏེ་ཡི་དྭགས་ཀྱི་ས་བོན་སོགས་ལྷག་མ་རྣམས་ལ་དམིགས་བཟླས་སྔར་བཞིན་བཅས་འབུམ་དྲུག་དང༌། ཐམས་ཅད་ཀྱི་ཁ་སྐོང་འབུམ་གཅིག་བཅས་ཁྱོན་འབུམ་བདུན་བཟླའོ། །གཉིས་པ་ལ་གསུམ་ལས་དང་པོ་ལུས་སྦྱོང་ནི། ལུས་བསྲང་སྟེ་རྐང་མཐིལ་གཉིས་མདུན་དུ་སྤྲད། པུས་མོ་གཉིས་ཕྱིར་བཅིལ། ལག་པའི་གྲུ་མོ་གཉིས་རྒྱངས་ཏེ་ཐལ་མོ་མགོ་ལ་མ་རེག་པར་སྦྱར་བ་རྡོ་རྗེ་རྩེ་གསུམ་པའི་འདུག་སྟངས་བྱས་ལ་མིག་བར་སྣང་དུ་ཧ་རེ་བལྟ། ལུས་རྡོ་རྗེ་སྔོན་པོ་རྩེ་གསུམ་པ་མེ་འབར་བ་ཞིག་ཏུ་བསྒོམ་ལ་ལུས་ཚུགས་མ་ཐུབ་ན་རྒྱབ་འགྱེལ་བྱས་ནས་རྐང་ལག་ཕྱིར་གྱེས་ཏེ་ཧ་ཞེས་བརྗོད་ནས་དབྱིངས་རིག་བསྲེ། དེ་ལྟར་ཡང་ཡང་བྱའོ། །གཉིས་པ་ངག་སྦྱོང་ལ་བཞི་ལས་དང་པོ་རྒྱས་གདབ་ལ་ཕྱི་སྣང་བ་ལ་རྒྱས་གདབ་པ་ནི།

དབེན་པའི་གནས་སུ་ལུས་ཆོས་བདུན་བཅའ་ལག་པ་གཡས་གཡོན་གྱིས་པུས་མགོ་བཀབ། སྙིང་ཁར་ཧཱུྃ་སྔོན་པོ་ཞིག་སྒོམ་ལ་སོ་དང་མཆུ་མ་རེག་ཙམ་གྱི་བར་ནས་ཧཱུྃ་གླུ་ལེན་ཤིང་སྙིང་གའི་ཧཱུྃ་ལས་ཧཱུྃ་ཡིག་གྲངས་མེད་པ་འཕྲོས་སྣ་བུག་གཡས་ནས་ཕྱིར་སོང༌། གནས་ཁང་སོགས་རིམ་བཞིན་ཁྱབ་མཐར་སྣོད་བཅུད་ཐམས་ཅད་ཧཱུྃ་གིས་གང་བ་ལ་སེམས་གཏད། ཡང་ཕྱི་ཡི་ཧཱུྃ་དེ་དག་སྣ་བུག་གཡོན་པ་ནས་ཚུར་ཞུགས་སྙིང་གའི་ཧཱུྃ་ལ་ཐིམ་པར་མོས། ནང་ཕུང་པོ་ལ་རྒྱས་གདབ་པ་ནི། ཡང་སྙིང་གའི་ཧཱུྃ་དེ་ལས་ཧཱུྃ་གྲངས་མེད་པ་འཕྲོས་རང་གི་ལུས་ཀྱི་ནང་ཐམས་ཅད་གང་བར་མོས་ཤིང་མཐར་སྙིང་གའི་ཧཱུྃ་ཡིག་ལ་ཐིམ་པར་བསམ། གཉིས་པ་རྩལ་སྦྱོང་བ་ལ། ཕྱི་སྣང་བ་ལ་རྩལ་སྦྱོང་བ་ནི་ཧཱུྃ་ཞེས་བརྗོད་པས་སྙིང་ཁའི་ཧཱུྃ་ལས་ཧཱུྃ་ཡིག་གཅིག་ཆད་ནས་ཕྱིར་སོང་བར་བསམ་ལ་རླུང་ཅུང་ཟད་ཕྱིར་འཛིན་པ་དང་མཉམ་དུ་ཧཱུྃ་ཡིག་དེས་ཐོག་མར་རང་གི་མདུན་དུ་དངོས་པོ་གང་རུང་ཅིག་ཤོག་བུ་ལ་མེ་སྟག་ཕོག་པ་ལྟར་ཕར་ཐལ་ཚུར་ཐལ་དུ་ཕུག་སྟེ། ཁྲ་ཤིག་ཤིག་བུན་ལམ་ལམ་འོད་དུ་ཡལ་ལ་ཁད་པར་བྱས་པར་བསམ། དེས་སྣང་བའི་བདེན་ཞེན་འགོག །དེ་ནས་ཕྱི་རོལ་གྱི་སྣང་བ་ཐམས་ཅད་སྔར་ལྟར་བྱས་ནས་སྣ་བུག་གཡོན་ནས་ཚུར་འདུས་ཏེ་སྙིང་གའི་རིག་པ་གཞིར་གནས་ཡེ་ཤེས་ཀྱི་ངོ་བོ་ལ་ཐིམ་པར་དམིགས་ལ་རླུང་ནང་དུ་འཛིན། ནང་ཕུང་པོ་ལ་རྩལ་སྦྱོང་བ་ནི་ཡང་ཧཱུྃ་ཡིག་འཕྲོས་ནས་རང་གི་ལུས་སྔར་ལྟར་ཕུག་པར་བསམ། དེས་ནང་ཕུང་པོའི་བདེན་ཞེན་འགོག་པའོ། །གསུམ་པ་གཉེན་བརྩལ་བ་ནི། མདུན་དུ་ཀ་བ་ལྟ་བུ་བཙུག་པའམ་ཡང་ན་དམིགས་ཏེ་ཧཱུྃ་བརྗོད་པ་དང་མཉམ་དུ་སྙིང་གའི་ཧཱུྃ་ལས་ཧཱུྃ་ཡིག་གི་ཕྲེང་བ་བར་མ་ཆད་དུ་བྱུང༌། དམིགས་རྟེན་དེའི་རྩ་བ་ནས་རིམ་པར་སྦྲུལ་འཁྲིལ་བ་ལྟར་དཀྲིས་པར་མོས་ལ་ཧཱུྃ་ཡིག་ཐམས་ཅད་ཀྱིས་རང་སྒྲ་སྒྲོག་པར་བསམ་ལ་སེམས་བཟུང༌། ཡང་ཧཱུྃ་རྣམས་རིམ་བཞིན་ཚུར་འདུས་ནས་སྙིང་གའི་ཧཱུྃ་ལ་ཐིམ་པར་མོས་པ་ནི་བོགས་འབྱིན་པའི་ཐབས་སོ།

།བཞི་པ་ལམ་དུ་གཞུག་པ་ནི། ངག་ནས་ཧཱུྃ་དལ་དྲག་རེས་མོས་བརྗོད་པ་དང་མཉམ་དུ་སྙིང་གའི་ཧཱུྃ་ཡིག་ལས་ཧཱུྃ་འཕྲོས་ཏེ་སྣ་བུག་གཡས་ནས་ཕྱིར་སོང༌། ཧཱུྃ་སྒྲ་དལ་དྲག་དང་མཐུན་པར་རེས་དྲང་པོ་དང་རེས་ཕར་འཁྱོགས་ཚུར་འཁྱོགས་བྱས་ནས་མ་དག་པའི་འཇིག་རྟེན་གྱི་ཁམས་ཐམས་ཅད་དུ་སོང་བར་བསམ། ཡང་ཧཱུྃ་ཞེས་བརྗོད་པས་ཧཱུྃ་དེ་ཉིད་རྣམ་གྲོལ་དབུགས་ཆེན་འབྱིན་པའི་ཞིང་ཁམས་ལྔ་དང་པདྨ་འོད་ལ་སོགས་པ་དག་པའི་ཞིང་ཁམས་རྣམས་སུ་སོང་སྟེ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཞལ་མཇལ་གསུང་ཐོས་དབང་བསྐུར་ལུང་སྟོན་དབུགས་དབྱུང་གཟེངས་བསྟོད་དེ་རིག་པ་འཛིན་པའི་གྲལ་དུ་བཞག་པར་མོས། སླར་ཚུར་འོང་སྟེ་གཞིར་གནས་ཀྱི་ཧཱུྃ་ལ་ཐིམ་པར་བསམ་ལ་རླུང་ཅུང་ཟད་ནང་དུ་འཛིན་པའོ། །གསུམ་པ་སེམས་སྦྱང་བ་ལ་གཉིས་ལས་དང་པོ་བྱུང་གནས་འགྲོ་གསུམ་ལ་བརྟག་པ་ནི། རང་གི་བློ་ཁ་ནང་དུ་ཕྱོགས་ཏེ་བལྟས་པ་ན་རྣམ་རྟོག་ཞིག་ཐོལ་གྱིས་སྐྱེས་པའི་ཚེ། དེ་འདྲའི་རྣམ་རྟོག་གི་སེམས་དེ་དང་པོ་ཕྱི་སྣོད་བཅུད་དང་ནང་རང་གི་ལུས་དང་སེམས་སོགས་གང་ལས་བྱུང་བརྟག །བར་དུ་སེམས་དེ་ཕྱི་དངོས་པོའི་སྟེང་ན་གནས་དང་ནང་རང་གི་ལུས་ཀྱི་ཕྱི་ནང་སོགས་གང་དུ་གནས་བརྟག །མཐར་སེམས་དེ་འགགས་པའི་སྐབས་སུ་འགྲོ་ས་འགྲོ་མཁན་ཅི་འདྲ་ཞིག་འདུག་དང༌། དབྱིབས་དང་ ཁ་དོག་སོགས་ལ་བརྟག་ན་དང་པོ་སྐྱེ་བའི་རྒྱུ་དང༌། བར་དུ་གནས་པའི་ངོ་བོ། མཐའ་མར་འགགས་པའི་འབྲས་བུ་བཅས་སྐྱེ་འགགས་གནས་གསུམ་གྱིས་སྟོང་སྟེ། གཞི་མེད་རྩ་བྲལ་དུ་གཏན་ལ་འབེབས་ཅིང་མཚང་བཙལ་བ་ནི་སེམས་ཀྱི་ཁང་བུ་རྡིབ་པའི་མན་ངག་ཡིན་ནོ། །གཉིས་པ་དེ་ཉིད་ལམ་དུ་བཏང་བ་ལ་གཉིས་ལས་དང་པོ་རྣལ་དུ་དབབ་པ་ནི། ལུས་སོག་ཕོན་གྱི་ཐག་པ་ལྷོད་པ་ལྟར་བདེ་ལུགས་སུ་བཞག །ངག་པི་ཝཾ་གི་རྒྱུན་ཐག་ཆད་པ་བཞིན་མ་བཅོས་པར་བཞག །ཡིད་རང་ཐག་གི་ལྟག་ཆུ་ཆད་པ་བཞིན་སྣང་ཡུལ་མ་འགགས་ལ་དེར་འཛིན་གྱི་བློ་དང་བྲལ་བར་རིག་སྟོང་རྗེན་པའི་ངང་དུ་རང་བབས་སུ་བཞག་གོ

།གཉིས་པ་སོར་གཞུག་པ་ནི། དེ་ལྟར་བཞག་པ་ན་བྱིང་བ་ལ་སོགས་པའི་རྐྱེན་བྱུང་ན་དང་པོ་ཉན་ཐོས་ཀྱི་ལྟ་སྟངས་རྣམ་སྣང་ཆོས་བདུན་དང་ལྡན་པས་སེམས་ལ་བཟོ་བཅོས་མི་བྱེད་པར་བཞག་པའོ། །གཉིས་པ་བྱང་སེམས་ཀྱི་ལྟ་སྟངས་མིག་ཐད་ཀར་བལྟ། རྐང་པའི་འགྲོ་སྟབས་ཆ་མཉམ་པར་བྱའོ། །གསུམ་པ་ཁྲོ་བོའི་ལྟ་སྟངས་མིག་བསྒྲད་པ་དང༌། རྐང་པ་གྱད་ཀྱི་འདོར་སྟབས་སུ་བསྒྲད། ངག་ནས་ཧ་ཧ་དང་ཧི་ཧི་སོགས་བརྗོད་ལ་རྩལ་སྦྱང་ངོ༌། །གཉིས་པ་ལམ་གྱི་དངོས་གཞི་ལ་གཉིས་ཏེ། གཞི་ཀ་དག་སོར་བཞག་གི་མན་ངག་དང༌། དེའི་བོགས་འབྱིན་ལྷུན་འགྲུབ་ཐོད་རྒལ་གྱི་ཉམས་ལེན་བཤད་པའོ། །དང་པོ་ལ་ལྟ་བས་ཐག་བཅད་པ། སྒོམ་པས་ཉམས་སུ་མྱོང་བ། མྱོང་ཐོག་ཏུ་ལ་བཟླ་བའོ། །དང་པོ་ལ་ལུས་ངག་གི་གནད་དང༌། སེམས་ཀྱི་གནད་གཉིས་ལས་དང་པོ་ནི། དེ་ཕྱིར་ལུས་ཀྱི་ཆ་སྙོམས་ལ༔ ལས་ཟིན་སྐྱེས་བུ་ལྟ་བུར་ཀློད༔ རླུང་གི་འགྲོ་འོང་དལ་བུར་བྱ༔ མིག་གི་གསང་འབྲས་དབྱིངས་སུ་གཏོད༔ ཅེས་གསུངས་ཏེ། དེ་ལ་ལུས་རི་བོ་ཅོག་བཞག་གིས་ཆ་སྙོམས་པར་བྱ་སྟེ། དཔེར་ན་ལས་ཟིན་པའི་སྐྱེས་བུ་ལྟ་བུར་ལྷོད་ཀྱིས་ཀློད་ལ་བཞག །ངག་རླུང་གི་མན་ངག་སོ་དང་མཆུ་མ་རེག་ཙམ་གྱི་བར་ནས་དབུགས་ཀྱི་འགྲོ་འོང་ཙམ་ཡང་དལ་བར་བྱ། མིག་རྒྱ་མཚོ་ཅོག་བཞག་གིས་མིག་གི་གསང་འབྲས་གླང་པོ་ཆེ་གར་ཆང་གིས་བཟི་བ་ལྟར་ནམ་མཁའི་དབྱིངས་སུ་ཅེ་རེ་གཏོད་པའོ། །གཉིས་པ་ནི། སེམས་ཀྱིས་སྣང་སྲིད་འཁོར་འདས་ཆོས༔ རང་གི་སེམས་ཀྱིས་བཏགས་པ་ཙམ༔ བཏགས་པ་ཙམ་ནས་མིང་ཞིག་གྲུབ༔ མིང་ནས་མིང་གི་ངོ་བོ་སྟོང་༔ སྟོང་པ་ཕྱང་ཆད་མ་ཡིན་པར༔ རྟེན་འབྲེལ་སྒྱུ་མའི་སྣང་བ་ནི༔ རྡོ་རྗེ་གཞོན་ནུ་ངེས་པའི་དོན༔ སྒྱུ་མ་བཏགས་པ་ཅང་མེད་པ༔ འཁོར་ལོ་རྒྱས་འདེབས་དབྱིངས་ཀྱི་ངང་༔ ཞེས་གསུངས་ཏེ། སྣང་ཞིང་སྲིད་པའི་ཆོས་ཐམས་ཅད་དང་འཁོར་བ་འགྲོ་བ་རིགས་དྲུག་མྱང་འདས་འཕགས་ལམ་སྐུ་དང་ཡེ་ཤེས་ཞིང་ཁམས་ལ་སོགས་པ་ཐམས་ཅད་ཀྱང༌།

འདོགས་བྱེད་རང་གི་སེམས་ཀྱིས་ཕར་བཏགས་པ་ཙམ་ལས་གདོད་ནས་རང་རང་གི་ངོ་བོར་བདེན་པར་མ་གྲུབ་ཅིང༌། དེ་ལྟར་འཁོར་འདས་ཀྱི་ཆོས་ཐམས་ཅད་བཏགས་པ་ཙམ་དུ་གྲུབ་ན་དེ་ཐམས་ཅད་མིང་ཙམ་དུ་གྲུབ་པ་ཡིན་ལ། འོ་ན་མིང་དེ་བདེན་པར་གྲུབ་བམ་སྙམ་ན་དེ་ཡང་མ་ཡིན་ཏེ་མིང་ནི་གྲུབ་ཙམ་ཉིད་ནས་མིང་གི་ངོ་བོས་སྟོང་པའི་ཕྱིར་ཏེ་བཏགས་པ་ཙམ་ཡིན་པའི་ཕྱིར། དེ་ལྟར་བདེན་པར་གྲུབ་པ་ཅུང་ཟད་ཀྱང་མེད་མོད་ཅི་མེད་ཅང་མེད་ཀྱི་སྟོང་པ་ཕྱམ་ཆད་ནམ་མཁའ་ལྟ་བུར་སོང་བ་མ་ཡིན་ཏེ་སྟོང་ཉིད་དེའི་ངང་ལས་རྟེན་འབྲེལ་སྒྱུ་མའི་སྣང་བ་འགགས་མེད་དུ་ཤར་བས་ལས་འབྲས་བསླུ་བ་མེད་པ་མདོ་ཡི་ཚུལ་དང༌། སྔགས་བསྐྱེད་རིམ་ལ་སྣང་བ་འགགས་མེད་དུ་ཤར་བ་ཐབས་ཀྱི་ཆ་རྡོ་རྗེ་གཞོན་ནུ་དང༌། ངེས་པའི་དོན་དུ་སྒྱུ་མ་ཙམ་མམ་བཏགས་པ་ཙམ་དུ་ཡང་མེད་ཅིང་མ་གྲུབ་པ་སྟོང་ཉིད་ཤེས་རབ་ཀྱི་ཆ་ཡུམ་འཁོར་ལོ་རྒྱས་འདེབས་མའི་དབྱིངས་ཀྱི་ངང་དུུ་སྟེ་སྣང་བཞིན་དུ་སྟོང་ལ་སྟོང་བཞིན་དུ་སྣང་བ་སྣང་སྟོང་ཟུང་འཇུག་གི་ངང་དུ་ཞེས་པའོ། །ནང་རང་གི་སེམས་ཀྱི་གནས་ཚུལ་ལ་སྦྱར་ན་རིག་པའི་རང་བཞིན་གདོད་མ་ནས་རྣམ་པར་དག་པ་ངོ་བོ་སྟོང་པ། རང་བཞིན་གསལ་བ། གསལ་དུས་ཉིད་ནས་ངོ་བོ་སྟོང་པ་ལས་མ་འདས་ཤིང༌། སྟོང་པ་དེའི་རིག་གདངས་རྩལ་འགགས་མེད་དུ་འཆར་བའི་ཐབས་ཀྱི་ཆ་རྡོ་རྗེ་གཞོན་ནུ་དང༌། རིག་གདངས་དེའི་སྟོང་ཆ་གནས་ལུགས་འོད་གསལ་བ་ནི་ཤེས་རབ་ཀྱི་དབྱིངས་སྤྲོས་པ་ཐམས་ཅད་ལས་འདས་པ་ནི་ཡུམ་འཁོར་ལོ་རྒྱས་འདེབས་དང༌། དེ་ལྟར་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་བདེ་གཤེགས་སྙིང་པོ་རིག་སྟོང་གཉིས་མེད་ཀྱི་ཡེ་ཤེས་སྐུ་གསུམ་དབྱེར་མེད་རིག་པའི་གཤིས་དེ་ཉིད་གཞི་དུས་ཀྱི་རྡོ་རྗེ་གཞོན་ནུ་ཡབ་ཡུམ་ཡིན་པར་ཤེས་པར་བྱའོ། །གཉིས་པ་ནི། མ་བཅོས་མ་བསླད་ཟངས་ཀར་བཞག༔ ལས་མི་འཆོལ་ཞིང་ཉམས་མྱོང་བྲལ༔ ཞེས་གསུངས་ཏེ། དེ་ལྟར་རིག་སྟོང་གཉིས་སུ་མེད་པའི་གནས་ལུགས་འདུས་མ་བྱས་པ་བློས་མ་བཅོས་མ་བསླད་པ་རིག་སྟོང་རྗེན་པ་རང་བབས་ཟངས་ཀར་བཞག་པ་ན།

རྣམ་རྟོག་གི་ཕུང་པོ་ཐམས་ཅད་འོད་གསལ་གྱི་དབྱིངས་སུ་ཐིམ་སྟེ་མཁའ་ལ་ན་བུན་དེངས་པ་དང༌། ཆུ་ལ་རི་མོ་བྲིས་པ་ལྟར་རྟོག་པ་ཐམས་ཅད་དབྱིངས་ཀྱི་ངང་དུ་རང་ཡལ་རྗེས་མེད་དུ་སོང་སྟེ། རྟོག་པ་སྔ་ཕྱི་རྒྱུན་མི་འཐུད་ཅིང་སྣང་ཞེན་ཐད་ཀར་བཅད་ནས་ཤར་གྲོལ་དུས་མཉམ་དུ་གྲོལ་བ་ཡིན་ཏེ། དེ་ལྟར་ན་ལས་མི་འཆོལ་ཞེས་པ་སྒོམ་འབྱུང་བའི་རེ་བ་དང༌། མི་འབྱུང་བའི་དྭོགས་པ་དང་བདེ་གསལ་མི་རྟོག་པའི་ཉམས་དང༌། སྔོན་བསུ་རྗེས་དཔྱོད་ཀྱི་བློ་ཡི་ཤུན་པ་ཐམས་ཅད་དང་ཕྲལ་ལ་བྱར་མེད་ཀྱྀ་ངང་དུ་བཞག་པའོ། །གསུམ་པ་ནི། ངོ་ནི་ཡིད་དཔྱོད་བྲལ་བར་སྤྲད༔ ཐག་ནི་རང་བཞིན་གཉུག་མར་བཅད༔ གདེངས་ནི་རང་གྲོལ་ཐོག་ཏུ་འཆའ༔ ཞེས་གསུངས་ཏེ། རྒྱུ་རྐྱེན་འདུས་མ་བྱས་པའི་གནས་ལུགས་དེ་བླ་མའི་གསུངས་རྗེས་ཟློས་དང༌། དཔེ་ཐོག་གི་གོ་བ་དང་རྟགས་དང་གཏན་ཚིག་རྗེས་དཔག་ལ་སོགས་པས་ཇི་བཞིན་རྟོགས་མི་སྲིད་པས། བླ་མའི་མན་ངག་ལ་བརྟེན་ནས་དེ་འདྲའི་ཡིད་དཔྱོད་ལས་འདས་པ་རང་གིས་ཉམས་སུ་མྱོང་བ་རང་ཤར་བའི་ཚུལ་གྱིས། མྱོང་བཞིན་དུ་བརྗོད་པའི་མཐའ་ཐམས་ཅད་ལས་འདས་པའི་རིག་སྟོང་གཉུག་མའི་ངོ་རང་ཐོག་ཏུ་སྤྲད། དེ་ལྟར་རང་བབས་ཀྱི་རིག་པ་རང་གསལ་རྗེན་པར་བཞག་པའི་རང་བཞིན་སྟོང་གསལ་འདུས་མ་བྱས་པའི་གནས་ལུགས་ལ་ཐག་གཅིག་ཐོག་ཏུ་བཅད། རིག་པ་ཀ་དག་དེའི་ངང་དུ་བཞག་པས་ཚོགས་དྲུག་གི་རྣམ་པར་རྟོག་པ་ཐམས་ཅད་ཆུ་ལ་རི་མོ་བྲིས་པ་བཞིན་དུ་རང་ཡལ་རྗེས་མེད་རང་གྲོལ་དུ་འགྲོ་སྟེ་གདེངས་གྲོལ་ཐོག་ཏུ་འཆའ་བའོ། །གཉིས་པ་ལྷུན་གྲུབ་ཐོད་རྒལ་གྱི་ཉམས་ལེན་ལ་གསུམ། གཞི་གནད་དྲུག་གིས་འོད་གསལ་བལྟ་བ། ལམ་སྣང་བ་བཞི་ངོ་སྤྲོད་པ། འབྲས་བུ་མཐའ་རྟེན་གྱི་མན་ངག་གི་མཚམས་སྦྱར་བའོ། །དང་པོ་ལ་གནད་དྲུག་ལས། དང་པོ་བཞུགས་སྟངས་ལུས་ཀྱི་གནད་ལ་གསུམ་ལས་ཆོས་སྐུ་སེངྒེའི་བཞུགས་སྟངས་ནི། རྐང་པའི་མཐིལ་གཉིས་མདུན་དུ་སྤྲད། པུས་མོ་ཕྱིར་བསྒྲད།

ལག་པའི་མཐེ་བོང་གཉིས་ཀྱིས་སྲིན་ལག་གི་རྩ་བ་མནན་ཅིང་ཁུ་ཚུར་བཅངས་ཏེ་རྟིང་པའི་རྩར་སར་བཙུགས། ལག་ཡུ་དྲང་པོར་བསྲང༌། རོ་སྟོད་གསེང་སྟེ་དཔུང་པ་གྱེན་དུ་འཐེན། མིག་འབྲས་མི་འགུལ་ཞིང་རྫི་མ་མི་བརྡེབ་པར་ནམ་མཁའ་ལ་བལྟ། ལྕེ་ཡ་རྐན་ལ་སྦྱར་བའོ། །གཉིས་པ་ལོངས་སྐུ་གླང་ཆེན་བཞུགས་སྟངས་ནི། ལུས་ཁ་སྦུབས་པུས་མོ་གཉིས་བྲང་ལ་སྦྱར༌། གྲུ་མོ་ས་ལ་བརྟེན་ཏེ་ལག་གཉིས་ཀྱིས་ཨོལ་ཀོར་བརྟེན་པའི་སོར་མོ་འགྲམ་པ་ལ་སྦྱར། རྐང་པའི་སོར་མོ་ཕྱིར་འཕུལ་ཏེ་བསྐུམ། སྒལ་ཚིག་དྲང་པོར་བསྲང་སྟེ་ནམ་མཁའ་ལ་ཟུར་མིག་ཧྲིག་གེར་བལྟ་བའོ། །གསུམ་པ་སྤྲུལ་སྐུ་དྲང་སྲོང་ཙོག་པུའི་བཞུགས་སྟངས་ནི། རྐང་པའི་ལོང་བུ་གཤིབས་ཏེ་ཙོག་པུར་འདུག །ལག་གཉིས་པུས་མོར་བསྐོར། སྒལ་ཚིག་དྲང་པོར་བསྲངས་ཏེ་མིག་ཟིམ་བུར་ཐུར་ལ་གཏད་པའོ། །གཉིས་པ་འགྲོ་འོང་རླུང་གི་གནད་ནི། སོ་དང་མཆུ་མ་རེག་ཙམ་བྱ། རླུང་ཅུང་ཟད་ཕྱིར་འཛིན་པ་ཙམ་བྱས་ནས་རླུང་དལ་བུས་འབྱུང་འཇུག་བྱེད་ཅིང་ངག་སྨྲ་བ་རྒྱུན་བཅད་པའོ། །གསུམ་པ་བལྟ་སྟངས་མིག་གི་གནད་ནི། ཆོས་སྐུའི་གཟིགས་སྟངས་མིག་གྱེན་དུ་ལྡོག་ནས་གཙུག་གཏོར་རྣམ་པར་བལྟ་བ་དང༌། ལོངས་སྐུའི་གཟིགས་སྟངས་ཟུར་མིག་གིས་གཡས་ནས་གཡོན་དུ་བལྟ་བ་དང་གཡོན་ནས་གཡས་སུ་བལྟ་བ་སྟེ། དཔེར་ན་མདའ་མཁན་གྱི་སྨྱུག་མ་བསྲང་བ་ལྟ་བུའོ། །སྤྲུལ་སྐུའི་གཟིགས་སྟངས་མིག་ཐུར་ལ་ཕབ་ཏེ་བལྟ་བ་དཔེར་ན་དྲང་སྲོང་གིས་བསམ་གཏན་བསྒོམ་པ་ལྟ་བུ་སྟེ། དེ་ལྟར་གཟིགས་སྟངས་གསུམ་པོ་དབྱིངས་རིག་འཕེལ་ཆ་ཆེ་བ་ལ་བསླབ་པར་བྱའོ། །བཞི་པ་འཆར་གཞི་ཡུལ་གྱི་གནད་ནི། ཡུལ་རྐྱེན་དང་བྲལ་བའི་ནམ་མཁའ་ལ་སྔ་དྲོ་ཁ་ནུབ་དང་ཕྱི་དྲོ་ཁ་ཤར་དུ་བལྟ་བའམ་མིག་ལ་མ་གནོད་ན་འོད་གསལ་འཆར་སླ་བའི་ཆེད་དུ་ཟེར་གཉིས་ལ་སྦྱར་བའི་སྔ་དྲོ་ཤར་དང་ཕྱི་དྲོ་ནུབ་ཏུ་ཉི་མའི་འོག་ཕྲུ་གང་ཙམ་དུ་མིག་དང་ནམ་མཁའ་རིག་པ་གསུམ་དབྱེར་མེད་མེད་དུ་བྱས་ཏེ་བལྟ་བར་བྱའོ།

།ལྔ་པ་རྩ་བ་དབྱིངས་ཀྱི་གནད་ནི། སེམས་ཉིད་རིག་སྟོང་དབྱེར་མེད་ཀྱི་ཡེ་ཤེས་རིག་པ་སྤྱི་བླུགས་སུ་རྟག་ཏུ་འཇུག་པར་བྱའོ། །དྲུག་པ་ངོ་བོ་རིག་པའི་གནད་ནི། རིག་པའི་ཡེ་ཤེས་ལུས་ལ་གནས་ཀྱང་ཐབས་ལུས་ཀྱི་བཞུགས་སྟངས་དང་གཟིགས་སྟངས་སོགས་ལ་མ་བརྟེན་ན་དབང་པོའི་མངོན་སུམ་དུ་སྣང་མི་ནུས་ཏེ། སྦྲུལ་ལ་རྐང་ལག་ཡོད་ཀྱང་མ་གཅུན་ན་མངོན་དུ་སྣང་བར་མི་ནུས་པ་བཞིན་ཡིན་ལ། དེ་ལྟར་རིག་པའི་ཡེ་ཤེས་འཆར་བའི་ལམ་ནི་སྙིང་ནས་མིག་ཏུ་འབྲེལ་བའི་རང་བྱུང་གསང་བ་ཆེན་པོའི་རྩ་ཀ་ཏི་ཤེལ་གྱི་སྦུ་གུ་ཅན་འོད་ཀྱི་རྩ་བ་མེན་གྱི་རྭ་འདྲ་བ་ཕྲ་བ་སྙིང་ལ་ཟུག་པ་རྩེ་མོ་ཡངས་པ་མིག་གི་ཨ་འབྲས་ཀྱི་དཀྱིལ་དུ་ཟུག་པ་དེ་ཉིད་ཀྱིས་རྟེན་བྱས་ནས་འཆར་བ་ཏེ། དབང་པོ་རྐྱེན་དང་བྲལ་བ་རྒྱང་ཞགས་ཆུ་ཡི་སྒྲོན་མ་དང༌། དེ་ལྟར་སྒོ་ཡུལ་རླུང་གི་གནད་རྣམ་པ་གསུམ་གྱིས་གཅུན་པས། ཕྱིའི་ནམ་མཁའ་སྟོང་པ་མེ་ལོང་དང་འདྲ་བས་གོ་ཕྱེས་ནས་ནང་གི་དབྱིངས་རྣམ་དག་གི་སྒྲོན་མ་བདག་པོའི་བྱེད་དང་འདྲ་བ་དེ་ཉིད་ཇི་ལྟར་འཆར་ན། རྣམ་དག་དབྱིངས་སྒྲོན་ཉིད་ཐོག་མ་སྨིན་མཚམས་ནས་མཐིང་ག་ཁྱབ་པ་ཆེན་པོ་འོད་གསལ་རིམ་གྱིས་མཆེད་ནས་འོད་ལྔའི་མུ་ཁྱུད་དང༌། དེའི་དབུས་སུ་ཐིག་ལེ་སྟོང་པའི་སྒྲོན་མ་རྫིང་བུའམ་ཀོ་མོག་ལ་རྡོ་བོར་བའི་རི་མོ་ལྟར་འལ་འོལ་གྱི་རྣམ་པ་འོད་ལྔའི་མུ་ཁྱུད་ཅན་དང༌། དེ་ལྟར་ཕྱིའི་དབྱིངས་མཐིང་ག་ཁྱབ་པ་ཆེན་པོའི་འོད་དང༌། ནང་གི་དབྱིངས་རིག་པ་གཞི་གནས་ཀྱི་ཡེ་ཤེས་དང༌། གསང་བའི་དབྱིངས་རྩ་ཀ་ཏི་ཤེལ་གྱི་སྦུ་གུ་ཅན་གསུམ་དབྱེར་མེད་དུ་བསྲེས་ཏེ་བལྟས་པས། ཤེས་རབ་རང་བྱུང་གི་སྒྲོན་མ་རིག་པ་རྡོ་རྗེ་ལུ་གུ་རྒྱུད་བདག་པོའི་སེམས་དང་འདྲ་བ་འགྲོ་འོང་དལ་བྲེལ་ཅན་གྱི་རྣམ་པ་གསེར་སྐུད་དང་རྟ་རྔའི་མདུད་པ་ལྟ་བུ། རྟ་རྔ་གཏུབ་པ་ལྟ་བུ། ཉ་མིག་དང༌། ཉ་ཚགས་མུ་ཏིག་གི་ཕྲེང་བ་ལྟ་བུ་སོགས་འཆར་ཏེ།

དེ་ཉིད་ལྟ་སྟངས་སོགས་ཀྱིས་དབྱིངས་ཀྱི་རྭ་བར་བཙུད་དེ་མིག་འབྲས་མི་འགུལ། བློས་བཅོས་བསླད་མི་བྱ་བར་བལྟས་པས་འོད་གསལ་གྱི་སྣང་བ་གསལ་འགྲིབ་མེད་པར་འཆར་རོ། །གཉིས་པ་ལམ་སྣང་བ་བཞི་ངོ་སྤྲད་པ་ལ་དངོས་དང་ཉམས་ལེན་སྲང་ལ་འཛུད་པའི་ཚུལ་གཉིས་ལས་དང་པོ་ནི། དབྱིངས་རིག་དབྱེར་མེད་སྣང་ཞིང་འཕེལ༔ ཚད་ཕེབས་ཆོས་ཅན་དབྱིངས་སུ་ཟད༔ ཅེས་གསུངས་ཏེ། ཆོས་ཉིད་མངོན་སུམ་གྱི་སྣང་བ་ནི། དེ་ལྟར་སྒོ་གསུམ་གྱི་གནད་གཅུན་པས་ནང་གི་དབྱིངས་རིག་དབྱེར་མེད་ཀྱི་རིག་གདངས་དབང་པོའི་ཡུལ་དུ་ཆོས་ཉིད་མངོན་སུམ་གྱི་སྣང་བ་རྐྱེན་དང་བྲལ་བའི་ནམ་མཁས་གོ་ཕྱེས་ནས། དབྱིངས་རྣམ་དག་གི་སྒྲོན་མ་མཐིང་གའི་དབྱིངས་སུ་ཐིག་ལེ་སྟོང་པའི་སྒྲོན་མ་འོད་ལྔའི་ཐིག་ཕྲན་གྱི་རྣམ་པ་གསུམ་ལ་སོགས་པའི་དཀྱིལ་དུ་ཤེས་རབ་རང་བྱུང་གི་སྒྲོན་མ་རིག་གདངས་རྡོ་རྗེ་ལུ་གུ་རྒྱུད་གསེར་སྐུད་ལྟ་བུ་སོགས་འགྲོ་འོང་གི་རྣམ་པ་ཅན་འཆར་བའོ། །ཉམས་གོང་འཕེལ་གྱི་སྣང་བ་ནི། ལུག་རྒྱུད་དབྱིངས་ཐིག་ལེའི་རྭ་བར་འཛུད་པ་ལ་གོམས་པས་ཇེ་གསལ་ཇེ་བརྟན་དུ་འགྲོ་ཞིང་ཉམས་སྣང་གོང་འཕེལ་དུ་སྣང་བ་འོད་སྣང་ཇེ་ཆེར་འཆེད་ཅིང་དབྱིངས་རིག་སྨིན་མཚམས་ལས་བྲལ་ཏེ། འོད་ལྔ་རྩིབས་ཤར་དང་གྱེན་འགྲེང༌། རེ་ལྡེ། མཆོད་རྟེན། པདྨ་སྟོང་ལྡན། མཁར་ཐབས། དྲྭ་བ་དྲྭ་ཕྱེད་སོགས་འཆར་ཞིང་མཐར་གང་ན་བལྟས་ཀྱང་སྣོད་བཅུད་ཐམས་ཅད་ཐིག་ལེས་ཁྱབ་སྟེ། དེས་ཉམས་གོང་འཕེལ་གྱི་སྣང་བ་རྫོགས་པའི་རྟགས་ཐིག་ལེའི་དབུས་སུ་ཞི་བའི་ལྷ་སྐུ་རྐྱང་པའམ་ཞལ་ཕྱག་ཙམ་ཤར་ཏེ། དེ་ནི་ཕ་རི་ལ་ལྟོས་ནས་ཚུར་རི། ཚུར་རི་ལ་ལྟོས་ན་ཕ་རིར་བཞག་པ་བཞིན་ཉམས་གོང་འཕེལ་ལ་ལྟོས་ན་རིག་པ་ཚད་ཕེབས་དང༌། རིག་པ་ཚད་ཕེབས་ལ་ལྟོས་ན་ཉམས་གོང་འཕེལ་གྱི་སྣང་བ་ཡིན་ནོ། །རིག་པ་ཚད་ཕེབས་ཀྱི་སྣང་བ་ནི། རིག་པའི་ཆ་སྟོབས་སུ་གྱུར་པ་ལས་གང་སྣང་ཐམས་ཅད་འོད་དུ་གསལ་ཞིང༌། ཐིག་ལེ་ལྔ་ཚོམས་སུ་ཤར་བའི་དབུས་ན་གཙུག་གཏོར་ནས་སྐུ་རྐྱང་པའི་བར་དུ་འཆར་བ་ནི་སྤྲུལ་སྐུའི་ཡེ་ཤེས་ཚད་དུ་ཕྱིན་པ་དང༌།

དེ་ནས་གཙོ་བོ་མི་བསྐྱོད་པ་ཡབ་ཡུམ་ལ་རིག་ཆུང་ལྔ་ཚོམས་དང་རྒྱན་རྫོགས་ནས་ཡུམ་དང་བཅས་པའི་རྣམ་པ་འཆར་བ་ལོངས་སྐུའི་ཡེ་ཤེས་ཚད་དུ་ཕྱིན་པ་དང༌། དེ་ནས་ཁྲོ་བོ་སོགས་འཆར་ཞིང༌། མཐར་སྣང་སྲིད་ཐམས་ཅད་སྐུ་དང་ཡེ་ཤེས་ཀྱི་དཀྱིལ་འཁོར་ཞི་བ་དང་ཁྲོ་བོ་སོགས་འཆར་བ་ཆོས་སྐུའི་ཡེ་ཤེས་ཚད་དུ་ཕྱིན་པ་སྟེ། རིག་པ་ཚད་ཕེབས་ཀྱི་སྣང་བ་རྫོགས་པ་ཡིན་ནོ། །ཆོས་ཉིད་ཟད་པའི་སྣང་བ་ནི། ཆོས་ཅན་གྱི་སྣང་བ་ཐམས་ཅད་ཆོས་ཉིད་ཀྱི་དབྱིངས་སུ་ནུབ་པ་སྟེ། དེས་ན་སྣང་བ་དང་པོ་གསུམ་ཚེས་གཅིག་ནས་བཅོ་ལྔའི་བར་ཟླ་བའི་ཆ་དེ་འཕེལ་བ་དང༌། ཆོས་ཉིད་ཟད་པའི་སྣང་བ་སྟོང་གི་ཟླ་བ་དབྱིངས་སུ་ནུབ་པའམ་ཤེལ་འོད་ནང་དུ་རྒྱུ་བ་ལྟར་རིག་གདངས་ཀྱི་སྣང་བ་ཐམས་ཅད་ནང་གསལ་ཐིམ་ལ་མ་རྨོངས་པ་གཞོན་ནུ་བུམ་སྐུའི་དབྱིངས་སུ་འཁྱིལ་ཞིང་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་དུས་གསུམ་འཕོ་འགྱུར་མེད་པའི་འབྲས་བུ་མངོན་དུ་གྱུར་པའོ། །གཉིས་པ་ཉམས་ལེན་སྲང་ལ་འཛུད་པའི་ཚུལ་ལ་དང་པོ་ཉིན་མོ་སྣང་བ་རྒྱས་འདེབས་པའི་རྣལ་འབྱོར་ནི་ཁྲེགས་ཆོད་དང་ཐོད་རྒལ་ཉམས་སུ་ལེན་པ་ཡིན་ལ། གཉིས་པ་མཚན་མོ་སྣང་བ་རྒྱས་གདབ་ཀྱི་རྣལ་འབྱོར་ནི། མཚན་མོའི་ཆ་གསུམ་དུ་ཕྱེས་ཏེ་སྲོད་ལ་དབང་པོ་གནད་དུ་བསྡུ་བའི་རྣལ་འབྱོར་དང༌། ནམ་གུང་ཤེས་བྱ་བུམ་པར་འཇུག་པའི་རྣལ་འབྱོར་དང༌། ཐོ་རངས་རིག་པར་གསལ་སྣང་གཏོད་པའི་རྣལ་འབྱོར་དང་གསུམ་ལས། དང་པོ་སྤྲུལ་སྐུ་དྲང་སྲོང་གི་འདུག་སྟངས་བཅས་ལ་རང་གི་ལུས་ཀྱི་དབུས་སུ་རྩ་དབུ་མ་ཕྱི་དཀར་ལ་ནང་དམར་བ་དྭངས་ཤྀང་གསལ་ལ་རྙོགས་པ་དང་བྲལ་བར་གནས་པའི་ལྟེ་བར་པདྨ་འདབ་མ་བཞི་པའི་དབུས་སུ་ཨ་ཐུང་གི་རྣམ་པ་དང༌། ཡར་སྣེ་ཧྃ་ཡིག་དཀར་པོ་མགོ་ཐུར་བསྟན་གྱི་རྣམ་པ་གསལ་བཏབ་ལ། རླུང་རོ་ལན་གསུམ་བསལ། སྟེང་རླུང་དལ་བར་རྔུབ་པ་དང༌། འོག་རླུང་གྱེན་དུ་འཐེན་པས་ལྟེ་བ་ཨ་ཐུང་རེག་བྱ་ཚ་བ་མེ་འབར་ལ་ཁད་ལ་ཕོག

།མེ་དམར་ཁྱུག་གེ་འབར། སྤྱི་བོའི་ཧྃ་ལ་རེག་པས་བྱང་སེམས་བདེ་བའི་རྒྱུན་བབས་པ་ཨ་ཐུང་ལ་རེག་པས་སླར་ཡང་མེ་ཆེར་འབར། ཁམས་སྙིགས་མ་དང་བག་ཆགས་ཐམས་ཅད་བསྲེགས་དྭངས་མས་རྩ་གནས་ཐམས་ཅད་ལ་ཁྱབ་པར་དམིགས། བདེ་བ་སྐྱེས་པ་ན་བདེ་སྟོང་གི་ངང་དུ་བཞག་པའོ། །གཉིས་པ་ནི། ལོངས་སྐུ་གླང་པོ་ཆེའི་འདུག་སྟངས་བྱས་ལ་ལྟེ་བ་པདྨའི་དབུས་སུ་ཨ་དཀར་པོ་གཅིག་དང༌། སྤྱི་བོར་ཨ་དཀར་པོ་བསྒོམ་ལ་དེ་གཉིས་ཀྱི་བར་དབུ་མའི་ལམ་དུ་ཨ་ཉེར་གཅིག་གསལ་བར་བསྒོམ་ལ་སེམས་བཟུང༌། གཉིད་དུ་འགྲོ་ཁར་དེ་རྣམས་རིམ་པ་བཞིན་སྙིང་གའི་ཨ་ལ་ཐིམ་སྟེ་དེ་ལ་སེམས་གནས་པའི་ངང་དུ་གཉིད་ལོག་ན་འོད་གསལ་འཆར་བ་སོགས་གནད་དམ་པ་ཡིན་ནོ། །གསུམ་པ་ནི། ཆོས་སྐུ་སེངྒེའི་འདུག་སྟངས་བྱས་ནས་མིག་བར་སྣང་ལ་གཏད། ཐོ་རངས་ལངས་མ་ཐག་ཧ་ཞེས་གསུམ་བུས་པས་སྙིང་གའི་ཨ་ལས་ཨ་གཅིག་ཆད་དབུ་མ་ནས་ཡར་སོང༌། ཚངས་བུག་ནས་རྒྱངས་ཀྱིས་ཐོན། མདུན་དུ་ཨ་དཀར་སེར་དམར་ལྗང་མཐིང་ག་ལྔ་སྦྲེལ་ལམ་ཡར་གྱེན་དུ་ལྔ་བརྩེགས་བསྒོམ་ལ་སེམས་གཏད་པར་བྱའོ། །གསུམ་པ་མཐའ་རྟེན་གྱི་མན་ངག་ནི། མི་འགུལ་བ་གསུམ་གྱིས་གཞི་བཅའ་བ། སྡོད་པ་གསུམ་གྱིས་ཚད་བཟུང་བ། ཐོབ་པ་གསུམ་གྱིས་གཟེར་གདབ་པ། གདེངས་བཞིའི་གྲོལ་ཚད་བསྟན་པའོ། །དང་པོ་ནི་ལུས་བཞུགས་སྟངས་གསུམ་ལས་མི་འགུལ་མིག་གཟིགས་སྟངས་གསུམ་ལས་མི་འགུལ། རིག་པ་འོད་གསལ་གྱི་སྣང་བ་ལས་མི་འགུལ་བའོ། །གཉིས་པ་ནི། ཕྱི་སྣང་བ་བསྐྱོད་བྱེད་ཀྱི་རླུང་ཟད་པས་དབྱིངས་རིག་འགྲོ་འོང་མེད་པར་སྡོད། ནང་ཕུང་པོ་བསྐྱོད་བྱེད་ཀྱི་རླུང་ཟད་པས་ལུས་གཡོ་འགུལ་མེད་པར་སྡོད། གསང་བ་རྟོག་པ་བསྐྱོད་བྱེད་ཀྱི་རླུང་ཟད་པས་དབྱིངས་རིག་དབྱེར་མེད་ཀྱི་ངང་དུ་སྡོད་པའོ། །གསུམ་པ་ནི། ཕྱི་སྣང་བ་ལ་དབང་ཐོབ་པས་སྣང་བ་ཞིང་ཁམས་སུ་གྲོལ། ནང་སྒྱུ་ལུས་ལ་དབང་ཐོབ་པས་གདོས་བཅས་འོད་གསལ་དུ་གྲོལ། གསང་བ་རིག་པ་ལ་དབང་ཐོབ་པས་རླུང་སེམས་ཀྱི་འཁྲུལ་པ་ཟད་དེ།

དོན་གྱི་འབྲས་བུ་ལ་དབང་ཐོབ་རུང་ཉེ་བར་གནས་པའོ། །བཞི་པ་ལ། ཡར་གྱི་གདེངས་གཉིས་ནི། མྱང་འདས་ཀྱི་ཡོན་ཏན་ཐོས་ཀྱང་ཐོབ་ཏུ་རེ་བ་དང༌། མ་ཐོབ་པའི་དྭོགས་པ་མེད་དེ་རང་རིག་ལས་གཞན་པའི་སངས་རྒྱས་གུད་ན་བཙལ་དུ་མེད་པར་རྟོགས་པའི་ཕྱིར་རོ། །མར་གྱི་གདེངས་གཉིས་ནི། རིགས་དྲུག་གི་སྡུག་བསྔལ་ཐོས་ཀྱང་མི་ལྟུང་དུ་རེ་བ་དང༌། ལྟུང་བའི་དྭོགས་པ་མེད་དེ་རང་རིག་ཡེ་གདོད་མ་ནས་འཁྲུལ་པ་མེད་པར་ཐག་ཆོད་པའི་ཕྱིར་རོ། །གཉིས་པ་དབང་པོ་འབྲིང་བར་དོར་གྲོལ་བའི་གདམས་ངག་ལ་བཞི་ལས། དང་པོ་རང་བཞིན་སྐྱེ་གནས་ཀྱི་བར་དོ་ཐོས་བསམ་གྱིས་སྒྲོ་འདོགས་གཅོད་ཚུལ་ཐི་བྱ་ཚང་དུ་འཇུག་པ་ལྟ་བུའི་གདམས་ངག་ནི། བླ་མ་དམ་པ་ལ་བརྟེན་ནས་དེས་བསྟན་པའི་གདམས་ངག་ལ་ཐོས་བསམ་གྱིས་སྒྲོ་འདོགས་བཅད་དེ་བསྒོམ་པས་གནས་ལུགས་ཀྱི་དོན་ཕྱིན་ཅི་མ་ལོག་པར་རྟོགས་པར་བྱས་ནས་གྲོལ་བའོ། །གཉིས་པ་འཆི་ཀའི་བར་དོ་སྒེག་མོ་མེ་ལོང་ལ་བལྟ་བ་ལྟ་བུའི་གདམས་ངག་ནི། སྔར་བསྒོམ་པའི་གདམས་ངག་རྣམས་སྐབས་འདིར་རང་གིས་གསལ་བཏབ་པའམ། མི་ནུས་ན་གཞན་ཞིག་ལ་བརྗོད་དུ་བཅུག་པས་གསལ་གདབ་པར་བྱ་སྟེ། གསལ་གདབ་ཚུལ་འཆི་བ་འོད་གསལ་དང་རྗེས་མཐུན་གྱི་ཐིམ་རིམ་རྣམས་བྱུང་བའི་ཚེ། ད་ལྟའི་འོད་གསལ་འདི་རང་བྱུང་གི་ཡེ་ཤེས་ཡིན་པས་དེའི་ངང་ལ་མ་བཅོས་པར་ཞོག་ཅིག་ཅེས་སོགས་ཀྱིས་གསལ་བཏབ་པས་རིག་པ་སྟོང་གསལ་གྱི་ངང་དུ་བཞག་པས་འོད་གསལ་མ་བུ་འཕྲོད་དེ་ཚེས་བཅོ་ལྔའི་ཉི་མ་ནུབ་པ་དང་ཟླ་བ་ཤར་བ་དུས་མཉམ་པ་ལྟར་གྲོལ་བར་འགྱུར་རོ། །གསུམ་པ་ཆོས་ཉིད་ཀྱི་བར་དོ་རང་སྣང་ལ་ཡིད་ཆེས་པ་མ་སྤང་དུ་བུ་འཇུག་པ་ལྟ་བུ་ནི། གཞི་ལས་འཕགས་པའི་ཆོས་ཉིད་ཀྱི་སྣང་བ་བར་དོ་འོད་དང་ཐིག་ལེ་ཞི་

འདི་ནས་་་་ ཁྲོ༵འི་ཚོམ་བུ་ཟེར་ཐག་སྒྲ་སྐད་སྣ་ཚོགས་སུ་ཤར་བ་ཐམས་ཅད་རང་སྣང་ལས་གཞན་དུ་མེད་པར་ཡིད་ཆེས་ནས་མ་སྤང་དུ་བུ་འཇུག་པ་ལྟར་ངེས་པའི་ཤེས་པ་བརྟན་པོར་གནས་པས་སྐད་ཅིག་མ་དང་པོར་རང་ངོ་ཤེས། གཉིས་པར་ཤེས་ཐོག་ཏུ་གྲོལ། གསུམ་པར་གྲོལ་ཐོག་ཏུ་གནས་ནས་ཀ་དག་གི་དབྱིངས་སུ་ཐིམ་པར་འགྱུར་རོ། །བཞི་པ་སྲིད་པ་བར་དོ་འཁྲུལ་སྣང་ལམ་དུ་ཁྱེར་བའི་གདམས་ངག་ནི། དེར་མ་གྲོལ་བར་བར་དོའི་ཡིད་ལུས་གྲུབ་སྟེ་སྲིད་པ་བར་དོ་སྔར་གྱི་བག་ཆགས་དང་ལོག་པའི་འཁྲུལ་སྣང་སྣ་ཚོགས་པས་གཡེང་བའི་ཚེ་ནའང་སྔ་མའི་གདམས་ངག་རྣམས་དྲན་པར་བྱས་ལ། བླ་མའི་མོས་གུས། སྒྱུ་མའི་ཏིང་འཛིན། བསྐྱེད་རྫོགས་ཟུང་འཇུག་གང་ལ་གོམས་པ་དེའི་དྲན་ཤེས་དང་རིག་པ་ཡེངས་མེད་བྱས་པས་གྲོལ་བར་འགྱུར་རོ། །དོན་གསུམ་པ་ཐ་མ་རང་བཞིན་སྤྲུལ་སྐུའི་ཞིང་དུ་དབུགས་འབྱིན་པ་ནི། ཆོས་འདིའི་སྒོ་མཐོང་ཡང་བརྟན་པ་མ་ཐོབ་པས་བར་དོའི་གྲོལ་ཚད་དང་མི་ལྡན་པ་རྣམས་མིང་གཞི་འདུས་པའི་ཕུང་པོ་བརྫུས་སྐྱེས་ཡིད་ཀྱི་ལུས་སུ་གྲུབ་ནས། འཁྲུལ་སྣང་ཅིར་ཡང་སྲིད་པའི་བར་དོ་ལ་འཁྲུལ་པ་རྨི་ལམ་ཙམ་དུ་ཤར་ནའང༌། ཆོས་འདི་ལ་ཐེ་ཚོམ་མེད་པའི་མོས་པ་དང་དམ་ཚིག་ཤིན་ཏུ་རྣམ་པར་དག་པས་རྩ་བརྒྱུད་བླ་མ་རྣམས་ཀྱི་ཐུགས་རྗེའི་སྟོབས་ལས་བར་དོ་རང་ངོ་ཤེས་ཏེ་སྤྲུལ་པ་སྐུའི་ཞིང་ཡིད་ལ་བྱས་པས་རྨི་ལམ་སད་པའི་ཆ་ཙམ་ལ་མངོན་དགའ་སོགས་དག་པའི་ཞིང་དུ་པདྨོ་ལས་བརྫུས་ཏེ་སྐྱེས། དེ་བཞིན་གཤེགས་པ་རྣམས་ཀྱི་ཞལ་མཐོང་ཞིང་གསུངས་ཐོས། དབང་དང་ལུང་ནོད་དབུགས་དབྱུང་ལུང་བསྟན་གཟེངས་བསྟོད་རྣམས་རིམ་གྱིས་ཐོབ་ནས་ཉོན་ཤེས་ཀྱི་སྒྲིབ་པ་སྤངས་ཏེ་གདོད་མའི་ས་ལ་གྲོལ་བར་འགྱུར་བར་གསུངས་སོ། །གསུམ་པ་འབྲས་བུ་སྒྲུབ་ཚུལ་གྱིས་འཇུག་བསྡུ་བ་ནི། སླར་ཡང་འཁྲུལ་པའི་གཞི་ལས་འཕགས༔ གཞི་སྣང་ཡེ་ཤེས་ཆེན་པོའི་སྐུ༔ རྟག་པ་དང་ནི་ཁྱབ་པ་དང་༔ ལྷུན་གྱིས་གྲུབ་པའི་ཕྲིན་ལས་ནི༔

འགྲོ་བའི་དོན་དུ་རང་ཤར་ན༔ རྡོ་རྗེ་གཞོན་ནུ་དགོངས་པའི་གདེངས༔ གྲུབ་པ་མཐའ་རུ་ཕྱིན་པའོ༔ ཅེས་གསུངས་ཏེ། གནས་སྐབས་གཞི་རང་ངོ་མ་ཤེས་པས་འཁྲུལ་པ་གློ་བུར་བས་བསླུས་ཏེ་འཁོར་བར་འཁྱམས་ཀྱང༌། གོང་དུ་བཤད་པའི་རིམ་པ་ལྟར་ལྟ་བས་ཐག་བཅད་སྒོམ་པས་ཉམས་སུ་བླངས་པ་ལ་བརྟེན་ནས་དབང་པོ་རབ་འབྲིང་ཐ་མའི་གྲོལ་ཚུལ་ལྟར་སླར་ཡང་འཁྲུལ་པའི་གཞི་ལས་འཕགས་ཏེ། གྲོལ་གཞི་རིག་སྟོང་ཟུང་འཇུག་རང་སྣང་ཡེ་ཤེས་ཆེན་པོའི་གོ་འཕང་སྐུ་གསུམ་དབྱེར་མེད་མངོན་བྱང་ཡེ་ཤེས་ལྔའི་རང་བཞིན། རང་ངོར་སྐད་ཅིག་གིས་སྐྱེ་འགགས་དང་བྲལ་བས་རྟག་པ། འཁོར་འདས་རིས་སུ་མ་ཆད་པས་ཁྱབ་པ། རྣམ་རྟོག་དང་ཀུན་སློང་དང་འབད་རྩོལ་མི་མངའ་བས་ལྷུན་གྱིས་གྲུབ་པའི་ཕྲིན་ལས་སྐུ་དང་གསུངས་འབྱམས་ཀླས་པར་མ་དག་འགྲོ་བའི་དོན་དུ་རང་ཤར་བ་སྟེ། དེ་ལྟ་བུའི་གོ་འཕང་མངོན་དུ་གྱུར་པའི་ཚེ་ན། ལམ་བསྐྱེད་རྫོགས་རྫོགས་པ་ཆེན་པོའི་གྲུབ་འབྲས་མཐར་ཐུག་པ་དུས་གསུམ་གྱི་རྒྱལ་བ་ཐམས་ཅད་དང་དཔལ་ཆེན་རྡོ་རྗེ་གཞོན་ནུའི་དགོངས་པའི་གདེངས་ཆེན་པོ་རང་སྣང་དག་པ་རབ་འབྱམས་ཀྱི་དཀྱིལ་འཁོར་ལ་དབང་བསྒྱུར་ཤིང་སྣང་སྲིད་ཐམས་ཅད་ཐུགས་རིག་སྟོང་ཟུང་འཇུག་གི་ཡེ་ཤེས་ཆེན་པོའི་ཀློང་དུ་གྲུབ་པ་མཐར་ཕྱིན་པ་སྟེ་མི་སློབ་ཟུང་འཇུག་གི་གཤིས་མངོན་དུ་གྱུར་པ་ཞེས་བྱའོ། །སླར་སྨྲས་པ ་་་་བར་ཞལ་གསབ། །རྒྱལ་བ་ཀུན་གྱི་གསང་གསུམ་སྒྱུ་མའི་གར། །གང་འདུལ་ཅིར་ཡང་སྣང་ཞིང་གསང་ཆེན་གྱི། །བསྟན་པའི་ཉི་མ་འགྲོ་ལ་གསལ་མཛད་པའི། །དཔལ་ལྡན་བླ་མ་སྙིང་དབུས་པདྨོར་འདུད། །གང་གི་རྡོ་རྗེའི་དགོངས་དོན་ཟབ་མོའི་གནད། །རང་ལ་ཇི་བཞིན་དབྱེ་བའི་མཐུ་མེད་ཀྱང༌། །གསང་བདག་སྨྲ་བའི་སེངྒེའི་ལེགས་བཤད་ཀྱི། །དམ་ཆོས་བདུད་རྩི་ཐོབ་པའི་མཐུ་ལས་རྙེད། །རྒྱལ་དང་དེ་སྲས་ཀུན་གྱི་ཆོས་ཀྱི་སྡེ། །ཇི་སྙེད་གསུངས་པའི་མན་ངག་སྙིང་པོའི་བཅུད། །འདི་ལས་ལྷག་པའི་ཟབ་ལམ་གཞན་ཡོད་ཅེས།

།མཁས་གྲུབ་བྱེ་བས་སྨྲས་ཀྱང་ཐེ་ཚོམ་བྲལ། །གཞན་ཟེར་ཚིག་དང་རྟོག་གེའི་དཔྱད་པ་ཡིས། །བཅོས་བསླད་བྲལ་བའི་རྒྱུད་ལུང་དགོངས་པའི་དོན། །འཁྲུལ་མེད་སྨྲ་བའི་རྗེ་བཙུན་བླ་མ་ཡི། །ཟབ་གསང་བདུད་རྩི་འཐུང་བའི་སྐལ་བཟང་ཐོབ། །བདག་ནི་དེང་བཟུང་བྱང་ཆུབ་སྙིང་པོའི་བར། །བླ་མས་རྗེས་བཟུང་དེས་གསུངས་ཟབ་ལམ་གྱིས། །མིག་འཁྲུལ་ལྟ་བུར་ལམ་མཆོག་མྱུར་བསྒྲོད་ནས། །འབྲས་བུ་རྡོ་རྗེ་གཞོན་ནུ་མངོན་གྱུར་ཅིག །དགེ་འདིས་བླ་མའི་ཞབས་པད་ཡུན་དུ་བརྟན། །བཤད་སྒྲུབ་བསྟན་པ་ནམ་མཁའི་མཐའ་བཞིན་ཁྱབ། །དེ་འཛིན་ཚོགས་རྣམས་སྐུ་ཚེ་རབ་བརྟན་ཅིང༌། །མ་ལུས་འགྲོ་ཀུན་གདོད་མའི་སར་ཕྱིན་ཤོག །ཅེས་སྙན་རྒྱུད་རྡོ་རྗེ་ཕུར་པའི་དབང་ཁྲིད་མཐའ་དག་དམ་པ་གང་གི་དྲུང་ནས་སྔ་ཕྱི་ལན་མང་དུ་ཐོབ་པའི་སྐབས་རང་གི་ཉམས་ལེན་གྱི་གསོས་སུ་ཟིན་བྲིས་སུ་བཏབ་པ། སླད་ནས་བཀའ་དྲིན་མཚུངས་མེད་གང་གི་སྤྱན་སྔར་གཟིགས་འབུལ་ཞུས་ཤིང་དག་པར་བྱས་པ་འདི་ནི། ཀུན་གཟིགས་བླ་མ་རྡོ་རྗེ་གཟི་བརྗིད་རྩལ་གྱི་ཞབས་རྡུལ་སྤྱི་བོས་ལེན་པའི་སློབ་འབངས་ཡོངས་ཀྱི་བྲལ་མཐར་འཁོད་པ་ཉག་ཕྱོགས་ཀྱི་བནྡེ་པདྨ་ཡོན་ཏན་རྒྱ་མཚོས་བྲིས་པའི་དགེ་བས་འགྲོ་ཁམས་རྒྱ་མཚོ་དཔལ་རྡོ་རྗེ་གཞོན་ནུའི་གོ་འཕང་ཐོབ་པའི་རྒྱུར་གྱུར་ཅིག །སླད་ནས་ཕུན་ཚོགས་རྣམ་རྒྱལ་པས་གོང་འོག་ཏུ་མ་དཔེ་ལྡེབ་གཉིས་མ་ཚང་བའི་ཆད་གསབ་དང་བཅས་ཅུང་ཟད་གསལ་བར་བགྱིས་པའོ།། །། PAGE PAGE 25