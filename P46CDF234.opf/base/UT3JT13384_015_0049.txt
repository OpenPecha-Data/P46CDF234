གྲུབ་ཐོབ་ཆེན་པོའི་ཐུགས་ཏིག་ལས། ཡི་དམ་བཀའ་བརྒྱད་བདེ་གཤེགས་འདུས་པའི་བསྐང་བཤགས་དཔལ་ཆེན་དགྱེས་པའི་བཞད་སྒྲ་ཞེས་བྱ་བ་བཞུགས་སོ།། ན་མོ་གུ་ཤྲཱི་ཧེ་རུ་ཀ་མ་ཧཱ་མཎྜ་ལ་བྷྱཿ 

དབང་ཐོབ་དམ་ཚིག་ལ་གནས་པའི། །རྣལ་འབྱོར་སྒྲུབ་པ་པོ་རྣམས་ཀྱི། །ཉམས་ཆགས་ཐམས་ཅད་བཤགས་པ་དང༌། །དངོས་གྲུབ་མྱུར་དུ་ཐོབ་པའི་ཕྱིར། །བསྐང་བའི་གཏོར་མ་རྫས་ཀྱི་གཏམས། །སྤྱན་གཟིགས་མཆོད་པས་མདུན་བདར་ཞིང༌། །ལྟ་དགོངས་ཏིང་འཛིན་གདེངས་སྐྱེད་ལ། །དབྱངས་སྙན་རོལ་མོའི་འདི་ལྟར་གྱེར། །ཧཱུྃ་ཧྲཱིཿ ཡེ་ཤེས་རྒྱ་ཆད་ཕྱོགས་ལྷུང་བྲལ། །འོད་གསལ་དགོངས་པ་མཁའ་ཁྱབ་ཤར། །ཕྱག་རྒྱ་ཆེན་པོའི་རྡོ་རྗེའི་སྐུ། །འབར་བ་དགུ་ཀློང་ལྷུན་གྱིས་གྲུབ། །གདོད་ནས་མཉམ་པའི་ཆོ་འཕྲུལ་ལས། །བཀོད་པ་ཆེན་པོ་ལྷ་ཡི་དལ། །བདུན་བརྒྱ་ཉེར་ལྔ་དཔལ་ཆེན་དགུའི། །དཀྱིལ་འཁོར་ཉིད་དུ་ལྷུན་གྱིས་རྫོགས། །རང་བྱུང་རང་ཤར་སྒྲུབ་སྡེ་བརྒྱད། །བདེ་གཤེགས་ཀུན་གྱི་གསང་བ་འདུས། །གཤེགས་བྱོན་སྐྱེ་འགྲིབ་མི་དམིགས་ཀྱང༌། །ཐུགས་རྗེ་གང་འདུལ་དེར་སྣང་བའི། །དཀྱིལ་འཁོར་ལྷ་ཚོགས་མ་ལུས་དགོངས། །བདག་ཅག་རྣལ་འབྱོར་སྒྲུབ་པ་པོའི། །ལྟ་དགོངས་ཏིང་འཛིན་གདེངས་སྐྱེད་ཅིང༌། །རྫས་སྔགས་མཆོད་པའི་རྟེན་འབྲེལ་མཐུ། །བདེན་གཉིས་དབྱེར་མེད་ཀུན་བཟང་གི །རོལ་པ་ཆོ་འཕྲུལ་སྒྲོན་མ་ཤར། །སྐུ་དང་ཡེ་ཤེས་རྒྱ་མཚོའི་ངང༌། །དག་ཅིང་བདེ་ཆེན་མི་འགྱུར་བའི། །ངོ་མཚར་བཀོད་པ་བློ་ལས་འདས། །གཟུང་འཛིན་ཡུལ་དབང་ཤེས་པ་བྲལ། །རང་སྣང་རྒྱན་གྱི་བཀོད་པ་ནི། །ཡེ་ཤེས་ཆེན་པོའི་ངོ་བོར་རྫོགས། །ཧཱུྃ་ཧྲཱིཿ ཕྱི་མཆོད་ཉེར་སྤྱོད་འདོད་ཡོན་ཚོགས། །བཀྲ་ཤིས་རྫས་རྟགས་རིན་ཆེན་བདུན། །ས་གསུམ་སྲིད་ཞིའི་དགེ་ལེགས་རྫས། །ཕྱུར་བུར་སྤུང་བའི་ལྷུན་པོའི་དཔལ། །ཤིན་ཏུ་རྣམ་དག་རྡོ་རྗེའི་ཞིང༌། །སྣོད་བཅུད་ཡོངས་རྫོགས་ངོ་མཚར་དཔལ། །གཉིས་སྣང་དག་པའི་གཟུང་འཛིན་ཆོས། །དོན་ལ་དབྱིངས་དང་རིག་པའི་ཀློང༌། །སྐུ་གསུང་ཐུགས་ཀྱི་གསང་བ་ཆེ། །མི་ཟད་རྒྱན་གྱི་གཏོར་མ་རུ། །བསྐང་བྱ་བསྐང་བྱེད་ལས་འདས་པའི། །གཉིས་མེད་ངང་དུ་ཡེ་ནས་བསྐང༌། །ཕུང་ཁམས་དྭངས་མ་ཤེས་རབ་ཀྱི།

།བདེ་ཆེན་དྲྭ་བ་སྡོམ་པ་ཡིས། །རྡོ་རྗེ་དབྱིངས་ཀྱི་དཀྱིལ་འཁོར་ལྔའི། །ཡེ་ཤེས་དམ་ཚིག་གཉན་པོ་བསྐང༌། །མེ་རི་འབར་བ་དབུས་ཀྱི་ཞིང༌། །སྲིད་ཞིའི་སྤྱི་དཔལ་ཆེ་བའི་མཆོག །ཁྲག་འཐུང་ཡོངས་ཀྱི་རྗེ་བཙན་ཉིད། །ཟག་མེད་ཡོན་ཏན་བདུད་རྩིས་ལྷ། །སྣང་སྲིད་ཟིལ་གནོན་འཇམ་དཔལ་རྒྱུད། །བདེ་ཆེན་བཞད་པ་གར་དབང་གསུམ༌། །ཐིག་ལེ་གཅིག་སྡོམས་ཐུགས་ཡང་དག །ཕྲིན་ལས་ཕུར་པ་རོལ་པའི་ལྷ། །གསང་མཆོག་དགྱེས་པ་མངོན་རྫོགས་རྗེ། །རྒྱལ་བའི་གདུང་འཚོབ་རིག་པ་འཛིན། །མཆོད་བསྟོད་དྲག་པོ་སྔགས་ཀྱི་ལྷ། །གཙོ་མཆོག་དཔལ་ཆེན་ཚོམ་བུ་དགུ། །སྣ་ཚོགས་བཀོད་པ་བསམ་ཡས་པ། །གཅིག་ལས་དུ་མར་སྤྲོ་ཞིང་སྡུད། །ཀུན་བཟང་ཆོས་དབྱིངས་བདེ་བ་ཆེར། །རོལ་པའི་དམ་ཚིག་བླ་ན་མེད། །ངོ་མཚར་རྒྱན་གྱིས་ཐུགས་དམ་བསྐང༌། །དགྱེས་དགུའི་མཆོག་ཐུན་དངོས་གྲུབ་སྩོལ། །ཧཱུྃ་ཧྲཱིཿ གསང་མ་མཆོག་གི་རྡོ་རྗེའི་ཁམས། །ཟག་པ་ལས་འདས་དཔྱིད་ཀྱི་ཐིག །ཐམས་ཅད་བདག་ཉིད་ཐམས་ཅད་བྲལ། །རྡུལ་མུན་སྙིང་སྟོབས་ཆོས་ལས་འདས། །བདེ་བ་ཆེན་པོ་མི་འགྱུར་བའི། །གསལ་སྟོང་མི་རྟོག་ཡེ་ཤེས་གཟུགས། །སྐུ་གསུམ་རྡོ་རྗེའི་བདག་ཉིད་ཆེ། །སྨན་རཀ་གཏོར་མའི་དམ་ཚིག་རྫས། །ཡེ་ཤེས་འཁོར་ལོའི་བཀོད་པ་ཅན། །རྟོག་ཚོགས་བདུད་ལ་སྙིང་པོའི་རྩིའི། །ཐེབས་པའི་མོད་ནས་རྒྱུད་དྲུག་བསྒྲལ། །ཕྱི་ནང་གསང་བའི་འདོད་ཡོན་གཏེར། །རྟག་པ་རྒྱུན་གྱི་འཁོར་ལོ་འདིས། །བདུན་བརྒྱ་ཉེར་ལྔ་ཚོམ་བུ་དགུའི། །དཀྱིལ་འཁོར་ལྷུན་རྫོགས་དབྱིངས་སུ་བསྐང༌། །འཁྲུལ་པའི་ལས་ཀྱི་སྡིག་ལྟུང་བཤགས། །དག་ཅིང་ཚངས་པའི་དངོས་གྲུབ་སྩོལ། །ཧཱུྃ་ཧྲཱིཿ རྣམ་བཅས་བདེ་བ་ཆེན་པོའི་ཀློང༌། །རྣམ་མེད་སྟོང་ཉིད་དབྱིངས་ཀྱི་གཤིས། །ཡེ་ནས་མཉམ་སྦྱོར་ཨེ་ཝཾ་གྱི། །རྡོ་རྗེའི་ཏ་ན་ག་ཎ་ཡི། །གསང་བ་ཆེན་པོའི་ལས་ཀྱི་མཐའ། །ཆགས་དང་སྡང་བའི་ཟུང་རྔུ་བྲལ། །ཀུན་ཏུ་རྨོངས་པའི་སྒྲིབ་པ་བརྟོལ། །བདེ་ཆེན་ཡེ་ཤེས་རང་བྱུང་བའི།

།ཆོས་ཉིད་དག་པ་ཆེན་པོ་ཡི། །མཆོད་པ་ཀུན་གྱི་རྒྱལ་པོ་འདིས། །འཇམ་དཔལ་སྐུ་ཡི་ལྷ་ཚོགས་བསྐང༌། །པདྨ་གསུང་གི་ལྷ་ཚོགས་བསྐང༌། །ཡང་དག་ཐུགས་ཀྱི་ལྷ་ཚོགས་བསྐང༌། །བདུད་རྩི་ཡོན་ཏན་ལྷ་ཚོགས་བསྐང༌། །ཕུར་པ་ཕྲིན་ལས་ལྷ་ཚོགས་བསྐང༌། །མ་མོ་རྦོད་གཏོང་ལྷ་ཚོགས་བསྐང༌། །དམོད་པ་དྲག་སྔགས་ལྷ་ཚོགས་བསྐང༌། །འཇིག་རྟེན་མཆོད་བསྟོད་ལྷ་ཚོགས་བསྐང༌། །རིག་འཛིན་སློབ་དཔོན་ལྷ་ཚོགས་བསྐང༌། །ཡི་དམ་ཞི་ཁྲོའི་ལྷ་ཚོགས་བསྐང༌། །དཔའ་བོ་མཁའ་འགྲོའི་ལྷ་ཚོགས་བསྐང༌། །བཀའ་སྡོད་ཆོས་སྲུང་ལྷ་ཚོགས་བསྐང༌། །མཆོད་འོས་སྲིད་ཞིའི་ལྷ་ཚོགས་བསྐང༌། །བསྐང་ངོ་བཤགས་སོ་ཐུགས་དམ་ཅན། །ཡེ་ཤེས་འབར་བ་དཀྱིལ་འཁོར་དགུའི། །ལྷ་ཚོགས་རབ་འབྱམས་དགྱེས་པར་བསྐང༌། །བསྐང་གྱུར་དབང་དང་དངོས་གྲུབ་སྩོལ། །ཧཱུྃ་ཧྲཱིཿ ཕྱི་ལྟར་བླ་མེད་གསང་བ་ཆེའི། །དམ་ཚིག་ཆེན་པོའི་རྫས་རྣམས་ཀྱིས། །དཀྱིལ་འཁོར་ལྷ་ཚོགས་མ་ལུས་པའི། །སྐུ་གསུང་ཐུགས་ཀྱི་ཐུགས་དམ་བསྐང༌། །ནང་དུ་གཉིས་མེད་ཡེ་ཤེས་ཀློང༌། །རྟག་ཏུ་འདུ་འབྲལ་མེད་པ་ཡི། །ཡེ་སྦྱོར་ཡེ་གྲོལ་བསྐང་བ་ཆེའི། །འཁོར་གསུམ་ལས་འདས་ཐུགས་དམ་བསྐང༌། །བསྐང་བ་ཆེན་པོའི་དམ་ཚིག་གིས། །ཉམས་ཆག་ནོངས་པ་དབྱིངས་སུ་བཤགས། །དངོས་གྲུབ་གནས་ལ་སྒྲིབ་པ་ཀུན། །བྱང་དག་ཚངས་པའི་དབུགས་དབྱུང་སྩོལ། །ཟག་མེད་ཡོན་ཏན་རྒྱ་མཚོའི་དཔལ། །ལྷུན་གྱིས་གྲུབ་པའི་མི་སློབ་ཆེའི། །ཡེ་ཤེས་རྡོ་རྗེའི་དེ་ཉིད་དང༌། །གཉིས་མེད་མངོན་པར་བྱང་ཆུབ་མཛོད། །གནས་སྐབས་བར་ཆད་བགེགས་ཚོགས་ཞི། །ཚེ་དང་ཡེ་ཤེས་བསོད་ནམས་རྒྱས། །ཁམས་གསུམ་རླུང་སེམས་དབང་དུ་བསྡུས། །བདུད་བཞི་དགྲ་བགེགས་ཚར་གཅོད་མཛོད། །ཡང་དག་ལྟ་བའི་བཙན་རྫོང་ཟིན། །བསྐྱེད་རྫོགས་སྒོམས་པས་ལམ་དམན་གྱི། །འཕྲང་བརྒལ་སྤྱོད་པས་ལ་དོར་ནས། །ཆོས་ཉིད་སྲིད་ཞི་སྲོག་ཟིན་མཛོད། །མཐར་ཐུག་མ་ཧཱ་ཧེ་རུ་ཀའི། །དཀྱིལ་འཁོར་ལྷ་དང་གཉིས་མེད་ཀྱི། །ཡེ་ཤེས་ཆེན་པོར་བྱང་ཆུབ་ནས།

།དོན་གཉིས་ཡིད་བཞིན་འགྲུབ་པར་མཛོད། །ཅེས་འདི་རྒྱལ་ཀུན་ཡེ་ཤེས་སྐུ། །འཇམ་དཔལ་གྲུབ་པའི་རིག་པ་འཛིན། །མི་ཕམ་ཕྱོགས་ལས་རྣམ་རྒྱལ་གྱི། །མཆོག་གི་སྤྲུལ་སྐུའི་བཀའ་བསྩལ་བཞིན། །རྡོ་རྗེ་ཐེག་པའི་རྒྱུད་ལུང་དང༌། །མན་ངག་སྙིང་པོའི་སྲོག་གི་ཐིག །བདེ་གཤེགས་འདུས་པའི་རྣལ་འབྱོར་པ། །བཀྲ་ཤིས་དཔལ་འབྱོར་གྲགས་པ་དེའི། །གངས་ཅན་དབུས་གྱུར་དགའ་བའི་ཚལ། །ངོ་མཚར་ལྷ་ཡི་དོ་ར་ནས། །བྲིས་འདིས་མཆོག་དང་ཐུན་མོང་གི །དངོས་གྲུབ་འདོད་དགུའི་དཔལ་ཐོབ་ཤོག། །། PAGE PAGE 3 FILENAME P-29.doc