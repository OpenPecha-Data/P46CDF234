༄༅། །སྒྲུབ་རྒྱུད་སྙིང་པོའི་གྲུབ་པའི་རྣལ་འབྱོར་རྣམས་ལ་གསོལ་བ་འདེབས་པའི་རྡོ་རྗེའི་ཐོལ་གླུ་ཟབ་དོན་རོལ་མོ་ཞེས་བྱ་བ།།ཨ་ཧོ། སྤང་བྱ་ཡི་མཐར་ཐུག་འཕོ་བའི་དྲི། །བདེ་ཆེན་གྱི་ཡེ་ཤེས་ཀྱིས་བཅོམ་པས། །ཁ་སྦྱོར་ལ་ཡན་ལག་བདུན་ལྡན་སྐུ། །དཔལ་རྡོ་རྗེ་འཆང་ལ་གསོལ་བ་འདེབས། །རྩ་རླུང་དང་ཐིག་ལེའི་རྟོག་པ་ཀུན། །ལྷན་སྐྱེས་ཀྱི་ཝཾ་ཡིག་གིས་བསྡོམས་པས། །བདེ་སྟོང་གི་མཚན་དཔེའི་མཚར་སྡུག་ཅན། །ཡུམ་རྡོ་རྗེ་རྣལ་འབྱོར་མ་ལ་འདུད། །སྣང་སེམས་ཀྱི་འཇུག་ལྡང་རྒྱུར་བཅས་པ། །ཕྱག་ཆེན་གྱི་དྲྭ་བར་བཅིངས་པ་ལས། །བློ་བྲལ་གྱི་བརྟུལ་ཞུགས་གྲུབ་པའི་གཉེན། །དཔལ་ས་ར་ཧ་ལ་གསོལ་བ་འདེབས། །ཐ་མལ་གྱི་སྣང་བ་གཡོ་འཁྲུལ་པོ། །འོད་གསལ་གྱི་དྷཱུ་ཏཱིར་དག་པ་ལས། །ཟུང་འཇུག་གི་དགའ་བས་བསྙེམས་པའི་གཟུགས། །དཔལ་ལཱུ་ཧི་པ་ལ་གསོལ་བ་འདེབས། །ལམ་སྨིན་ཅིང་སྦྱངས་པའི་ཐབས་མཁས་ཀྱིས། །སྒོ་གསུམ་གྱི་བྱེད་པ་བཅིངས་པ་ལས། །སྲིད་ཞི་ལ་མི་གནས་ཧེ་རུ་ཀཿ། །དཔལ་ཌོམྦི་པ་ལ་གསོལ་བ་འདེབས། །བཅུ་དྲུག་གི་དགའ་བའི་རྩེ་མོ་རུ། །ཆགས་བཅས་ཀྱི་འཆིང་བ་རབ་བཅད་པས། །ཉེ་རྒྱུ་ཡི་སྤྱོད་པའི་མཆོག་གྲུབ་པ། །དཔལ་དྲིལ་བུ་པ་ལ་གསོལ་བ་འདེབས། །མཆོག་དེ་རྣམས་ལས་བྱུང་གདམས་པའི་རྒྱུན། །མཐའ་དག་གིས་ཐུགས་མཚོར་གཏམས་པ་ལས། །གྲུབ་གཉིས་ཀྱི་མེ་ཏོག་མཛེས་འབར་བ། །དཔལ་ཏཻ་ལོ་པ་ལ་གསོལ་བ་འདེབས། །རྗེ་དེ་ཡི་ཞབས་པད་ལེགས་བསྙེན་པའི། །དཀའ་སྤྱད་ཀྱི་ས་ལམ་གཅིག་ཅར་བགྲོད། །རྒྱུད་ལུང་དང་མན་ངག་རྒྱ་མཚོའི་བདག །དཔལ་ནཱ་རོ་པ་ལ་གསོལ་བ་འདེབས། །གཟུང་འཛིན་གྱི་སྤྲོས་པ་དབུ་མར་ཞིག །ཡིད་བྱེད་ཀྱི་རྟོག་པ་དབྱིངས་སུ་ཡལ། །གནས་ལུགས་ཀྱི་གཏན་སྲིད་ཟིན་པ་པོ། །དཔལ་མཻ་ཏྲི་པ་ལ་གསོལ་བ་འདེབས། །མགོན་ཟུང་གི་སྙན་བརྒྱུད་སྒྲོན་མེ་ཡིས། །གངས་ཅན་གྱི་ལྗོངས་ཀུན་སྣང་མཛད་པ། །དགྱེས་རྡོར་གྱི་སྤྲུལ་པ་མི་གཟུགས་ཅན། །དཔལ་མར་པ་ལོ་ཙཱར་གསོལ་བ་འདེབས།

།ཐབས་ངེས་འབྱུང་དང་སྙིང་རྗེ་མོས་གུས་ཀྱིས། །ཚེ་གཅིག་གིས་རྡོ་རྗེའི་སར་གཤེགས་པ། །གངས་ཁྲོད་ཀྱི་གྲུབ་རིགས་རྒྱ་མཚོའི་ཏོག །དཔལ་མི་ལ་རས་པར་གསོལ་བ་འདེབས། །གསུང་རྡོ་རྗེའི་བདག་ཉིད་བྱང་སེམས་ཚུལ། །ཕྱི་ནང་གི་ཡོན་ཏན་ཡོངས་སུ་རྫོགས། །ཕྱོགས་བྲལ་གྱི་གདུལ་བྱ་སྨིན་མཛད་པ། །དཔལ་སྒམ་པོ་པ་ལ་གསོལ་བ་འདེབས། །ཚུལ་དེ་ལས་འོང་པའི་ཟབ་དོན་གྱིས། །སྒྲུབ་བརྒྱུད་ཀྱི་བསྟན་པ་འཛིན་མཁས་པ། །ཟུང་བཞི་སོགས་མཐའ་ཀླས་གྲུབ་བརྙེས་ཚོགས། །སྙིང་དབུས་ནས་དྲན་པས་གསོལ་བ་འདེབས། །གནས་འཁོར་བ་ལ་ངེས་པར་འབྱུང་བ་དང༌། །མི་རྟག་པ་སྙིང་ནས་དྲན་པ་དང༌། །ཅིས་ཀྱང་དགོས་མེད་ཀྱི་ཞེན་ལོག་གིས། །ཐེག་དམན་གྱི་ལམ་རིམ་རྫོགས་པར་ཤོག །སྡུག་བསྔལ་གྱིས་མནར་བའི་རིགས་དྲུག་འགྲོར། །བཅོས་མིན་གྱི་སྙིང་རྗེས་དྲངས་པ་ཡིས། །གཞན་ཕྱིར་དུ་སངས་རྒྱས་ཐོབ་འདོད་པས། །ཐེག་ཆེན་གྱི་ལམ་ལ་འཇུག་པར་ཤོག །སྐྱབས་བླ་མ་སངས་རྒྱས་ཀུན་འདུས་སུ། །ངེས་ཤེས་ཀྱི་དད་པས་རྒྱུད་བརླན་ཅིང༌། །མོས་གུས་ཀྱིས་ཁམས་འདུས་གསོ་ནུས་པའི། །གསང་སྔགས་ཀྱི་ལམ་ལ་བརྩོན་པར་ཤོག །ཚུལ་དེ་ལྟའི་རྟེན་འབྲེལ་ལེགས་འགྲིགས་ནས། །མི་ཕྱེད་ཀྱི་དབང་བཞིའི་བདུད་རྩི་ཡིས། །གནས་སྐབས་བཞིའི་འཁྲུལ་པའི་དྲི་སྦྱངས་ནས། །སྐུ་བཞི་ཡི་ས་བོན་ཐེབས་པར་ཤོག །ཁྱད་པར་དུ་རྡོ་རྗེའི་ཡེ་ཤེས་མཆོག །མངོན་སུམ་དུ་འཕོ་བའི་དབང་བསྐུར་གྱིས། །གཅིག་ཤེས་པས་ཀུན་གྲོལ་ཕྱག་རྒྱ་ཆེའི། །གནས་ལུགས་དེ་རྗེན་པར་མཐོང་བར་ཤོག །ཐ་མལ་གྱི་སྣང་ཞེན་འཆིང་བ་དང༌། །ཡོངས་གྲུབ་ཀྱི་རིམ་པའི་སྨིན་བྱེད་དུ། །ཀུན་བརྟགས་ཀྱི་བསྐྱེད་རིམ་ལེགས་བསྒོམས་ཏེ། །ཕུང་ཁམས་ཀུན་ལྷ་སྐུར་འཆར་བར་ཤོག །ལུས་འཁྲུལ་འཁོར་གྱིས་རྩ་ཡི་བྱེད་པ་བཅིངས། །ངག་ཁ་སྦྱོར་གྱིས་སྲོག་རྩོལ་དྷཱུ་ཏཱིར་བསྡམས། །ཡིད་འབར་འཛག་དབུ་མར་ཐིམ་པ་ལས། །ལམ་གཏུམ་མོའི་ཕ་རོལ་ཕྱིན་པར་ཤོག །དོན་དམ་གྱི་ལྷ་སྐུ་སྒྱུ་མ་དང༌།

།ཀུན་རྫོབ་ཀྱི་སྣང་བ་སྒྱུ་མ་ལྷས། །མཉམ་རྗེས་སུ་བསྲེ་བའི་ཉམས་ལེན་གྱིས། །ལམ་སྒྱུ་ལུས་ཀྱི་ཕ་རོལ་ཕྱིན་པར་ཤོག །རིལ་འཛིན་དང་རྗེས་སུ་གཞིག་པ་ཡིས། །སྟོང་གཞི་ཡི་འོད་གསལ་ཆེར་འཇུག་ཅིང༌། །ཟུང་འཇུག་གི་ལྷ་སྐུར་ལྡང་ནུས་པའི། །ལམ་འོད་གསལ་ཕ་རོལ་ཕྱིན་པར་ཤོག །རླུང་སྦྱོར་དང་འདུན་སྟོབས་གོམས་པའི་མཐུས། །ཉིང་འཁྲུལ་གྱི་རང་ངོ་ཤེས་པ་དང༌། །སྦྱོང་སྤེལ་དང་སྤྲུལ་བསྒྱུར་འབྱོངས་པ་ཡིས། །ལམ་རྨི་ལམ་གྱི་ཕ་རོལ་ཕྱིན་པར་ཤོག །དོན་འགྲོ་འོང་སྲེད་ལེན་མ་གྲུབ་ཀྱང༌། །ཐབས་སྲོག་རྩོལ་གནད་ལ་གོམས་པ་ལས། །ཞིང་དག་པའི་གྲོང་དུ་བགྲོད་ནུས་པའི། །ལམ་འཕོ་བའི་ཕ་རོལ་ཕྱིན་པར་ཤོག །འཆི་སྲིད་ཀྱི་རིམ་པ་ཆོས་སྐུར་དག །བར་སྲིད་ཀྱི་ཡིད་ལུས་ལོངས་སྐུར་རྫོགས། །སྐྱེ་སྲིད་ཀྱང་སྤྲུལ་སྐུར་སྨིན་ནུས་པའི། །ལམ་བར་དོའི་ཕ་རོལ་ཏུ་ཕྱིན་པར་ཤོག །གཟོད་མ་ནས་ལྷན་སྐྱེས་གཉུག་མའི་དངོས། །བྱུང་ཚོར་གྱི་སྤྲོས་པ་ལས་འདས་པ། སྐྱེ་འགགས་དང་གནས་གསུམ་བྲལ་བའི་གཤིས། །སྐུ་གསུམ་གྱི་དགོངས་དོན་རྟོགས་པར་ཤོག །འཁོར་འདས་ཀྱི་ཆོས་ཀུན་སེམས་ཀྱི་རྩལ། །སེམས་དེ་ཡང་རིག་སྟོང་ནམ་མཁའི་དཀྱིལ། །ཟུང་འཇུག་གི་རང་བཞིན་བརྗོད་ལས་འདས། །རང་གྲོལ་གྱི་བཙན་ས་ཟིན་པར་ཤོག །ལམ་གསལ་སྟོང་གི་ངང་དུ་རྩེ་གཅིག་གནས། །སྤྲོས་བྲལ་གྱི་ཆོས་ཉིད་བདེན་པ་མཐོང༌། །སྣང་སེམས་ཀྱི་རྟེན་འབྲེལ་རོ་གཅིག་པས། །སྒོམ་མེད་ཀྱི་ཕ་མཐར་སོན་པར་ཤོག །སྒྲིབ་གཉིས་ཀྱི་ས་བོན་བཅོམ་པ་ལས། །སྐུ་གསུམ་གྱི་འབྲས་བུ་ཉེར་སྨིན་ཅིང༌། །སྨོན་ལམ་དང་སྙིང་རྗེའི་འཕེན་པ་ཡིས། །མཐའ་ཀླས་ཀྱི་འགྲོ་བ་འདྲེན་པར་ཤོག །ཚིག་དེ་སྐད་གསོལ་འདེབས་ཉམས་ཀྱི་གླུ། །ས་སྤྱོད་ཀྱི་བསྟི་གནས་ཉམས་དགའ་བར། །སྤྲང་གཏད་མེད་པདྨའི་མིང་ཅན་གྱིས། །བཅོས་མིན་གྱི་དད་པས་བསྐུལ་ནས་བྲིས། །ཞེས་པའང་ཕྱག་ན་པད་དཀར་འཆང་བ་སུམ་ལྡན་རྡོ་རྗེ་འཛིན་པའི་རྣམ་རོལ་གྱིས་རྩེན་པ་མཐོན་མཐིང་གི་ཅོད་པན་འཆང་བ་ཆེན་པོའི་གདན་ས་མཁའ་སྤྱོད་དཔལ་གྱི་མཚུར་ཕུར་ས་ཟླ་ཕྱི་མའི་དཀར་ཕྱོགས་ཀྱི་རྒྱལ་བ་གཉིས་པའི་གྲལ་ཚེས་དགེ་བར་བཀའ་བབས་བཞི་ལྡན་གྱི་སྒྲུབ་རྒྱུད་སྙིང་པོའི་རྣམ་ཐར་ལ་རྩེ་གཅིག་གིས་དད་པས་རྐྱེན་བྱས་ཏེ་གང་ཤར་གསོལ་བ་བཏབ་པ་དེ་དེ་བཞིན་དུ་འགྲུབ་པར་གྱུར་ཅིག།

།།