༄༅། །ཀུན་བཟང་ཐུགས་གཏེར་ལས་བླ་སྒྲུབ་བྱིན་རླབས་སྒྲོན་མེའི་བརྒྱུད་འདེབས་བཞུགས། །ཀུན་ཁྱབ་འགྱུར་མེད་ཆོས་སྐུ་ཀུན་ཏུ་བཟང༌། །ཡེ་ཤེས་རང་སྣང་ལོངས་སྐུ་རིགས་ལྔའི་གཙོ། །སྤྲུལ་པའི་སྐུར་སྟོན་པདྨ་འབྱུང་གནས་ལ། །སྙིང་ནས་གསོལ་བ་འདེབས་སོ་བྱིན་གྱིས་རློབས། །ཡེ་ཤེས་མཚོ་རྒྱལ་གནུབ་བན་ནམ་མཁའི་སྙིང༌། །བྱང་ཆུབ་གླིང་པ་དཔལ་གྱི་རྒྱལ་མཚན་དང༌། །ཟབ་གཏེར་མཛོད་འཛིན་མཁྱེན་བརྩེའི་དབང་པོ་ལ། །སྙིང་ནས་གསོལ་བ་འདེབས་སོ་བྱིན་གྱིས་རློབས། །བློ་གྲོས་མཐའ་ཡས་མདོ་སྔགས་བསྟན་འཛིན་ཞབས། །འགྱུར་མེད་རྒྱ་མཚོ་ཆོས་ཀྱི་བློ་གྲོས་དང༌། །འགྱུར་མེད་ཐེག་མཆོག་བསྟན་པའི་རྒྱལ་མཚན་ལ། །སྙིང་ནས་གསོལ་བ་འདེབས་སོ་བྱིན་གྱིས་རློབས། །མཁྱེན་བརྩེའི་རང་མདངས་ཆོས་ཀྱི་རྒྱ་མཚོ་སོགས། །དངོས་བརྒྱུད་དཔལ་ལྡན་བླ་མའི་ཚོགས་རྣམས་དང༌། །ཡི་དམ་ལྷ་དང་མཁའ་འགྲོ་དམ་ཅན་ལ། །སྙིང་ནས་གསོལ་བ་འདེབས་སོ་བྱིན་གྱིས་རློབས། །ཡང་དག་ལྟ་བས་གནས་ལུགས་ཇི་བཞིན་རྟོགས། །འཁྲུལ་མེད་སྒོམ་པས་འོད་གསལ་ཁོར་ཡུག་འབྱམས། །ཞེན་མེད་སྤྱོད་པའི་བརྟུལ་ཞུགས་མཐར་ཕྱིན་ཏེ། །ཀུན་བཟང་རྒྱལ་སྲིད་ཐོབ་པར་བྱིན་གྱིས་རློབས། །ཅེས་པའང་ཕུན་ཚོགས་རྣམ་རྒྱལ་པས་མཁྱེན་བརྩེའི་དབང་ཁང་དུ་འདིའི་སྨིན་གྲོལ་འབོགས་སྐབས་གསོལ་བ་བཏབ་པའོ།།