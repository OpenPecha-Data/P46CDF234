རྡོ་རྗེ་སེམས་དཔའ་ལ་བརྟེན་པའི་བླ་མ་མཆོད་པའི་ཆོ་ག་བདེ་ཆེན་ལམ་བཟང་གི་བསྙེན་སྒྲུབ་བྱ་ཚུལ་བདེ་ཆེན་ཤིང་རྟ་བཞུགས།། བདེ་སྟོང་སྒྱུ་འཕྲུལ་དྲྭ་བའི་མཚན་དང་སྐུའི། །དཀྱིལ་འཁོར་རྒྱ་མཚོར་ཁྱབ་པས་རིགས་ཀུན་བདག །བླ་མ་མཆོག་དང་དབྱེར་མེད་དེར་བཏུད་ནས། །དེ་ཡི་ཆོ་གའི་བསྙེན་སྒྲུབ་བྱ་ཚུལ་འཆད། །དེ་ཡང་ལྷག་པའི་ལྷ་རབ་འབྱམས་ཀྱི་སྤྲོ་བསྡུའི་བྱེད་པོ་དཔལ་ལྡན་བླ་མ་རྡོ་རྗེ་སེམས་དཔའ་ལ། བསྒྲུབ་བྱའི་ལྷའི་རིགས་ཀྱི་སྒོ་ནས་དབྱེ་ན། གསང་ཆེན་རིགས་གཅིག །སྐུ་གསུང་ཐུགས་ཀྱི་རིགས་གསུམ། དེ་ཉིད་རིགས་ལྔ། ཞི་ཁྲོ་རིགས་བརྒྱ། བསམ་ཡས་སྒྱུ་འཕྲུལ་དྲྭ་བ་སོགས་དཀྱིལ་འཁོར་དང་ཚོམ་བུ་གཙོ་རྐྱང་གི་རྒྱས་བསྡུས་དང༌། སྒྲུབ་བྱེད་ཀྱི་ཕྲིན་ལས་ལ། རྒྱུད་སྡེ་ཆེན་པོ་བཞི་དང་འབྲེལ་བའི་བཀའ་གཏེར་དག་སྣང་གསར་རྙིང་རིང་ལུགས་དུ་མ་ཞིག་བཞུགས་པ་ལས། འདི་ནི་དཔལ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་རྩ་བའི་རྒྱུད་ལས། མཁའ་དཀྱིལ་དྭངས་པའི་དབྱིངས་ཉི་ཟླ། །ཡེ་ཤེས་རྒྱལ་པོ་སྟངས་དཔྱལ་སྒོམ། །རྒྱལ་བའི་དཀྱིལ་འཁོར་རབ་འབྱམས་ནི། །མ་ལུས་པ་ནི་བསྒོམ་པར་འགྱུར། །ཞེས་གསུངས་པ་ལྟར། དེ་ཐམས་ཅད་ཀྱི་འཕྲོ་གཞི་གསང་ཆེན་རིགས་གཅིག་ཏུ་སྒྲུབ་པ་ཞེས་ལྷག་པའི་ལྷ་གཅིག་སྒྲུབ་པས་དཀྱིལ་འཁོར་རབ་འབྱམས་འགྲུབ་པར་འགྱུར་བའི་མན་ངག་ཁྱད་པར་ཅན་ཏེ། ཀུན་མཁྱེན་བླ་མ་འཇིགས་མེད་གླིང་པའི་དགོངས་གཏེར་རྩ་བ་ལ། ཐམས་ཅད་མཁྱེན་གཟིགས་མཉྫུ་གྷོ་ཥས་མན་ངག་གི་ལམ་སྲོལ་རྒྱས་པར་ཕྱེས་པའི་ཆོས་བཀའ་སྟེ། དེ་ཡང་རྫོགས་པ་ཆེན་པོ་ཀློང་ཆེན་སྙིང་ཐིག་གི་ཐུན་མོང་མ་ཡིན་པའི་དགོངས་པ་ལྟར་བླ་མ་དང་ཡི་དམ་དབྱེར་མེད་དུ་བསྒྲུབས་པས། ལྷན་སྐྱེས་ནམ་མཁའ་ལྟ་བུའི་མཆོག་གི་དངོས་གྲུབ་གཙོ་བོར་གྱུར་པའི་ལས་ཐམས་ཅད་ཐོགས་མེད་དུ་གྲུབ་ཚུལ་བླ་ན་མེད་པ་འདིའི་བསྙེན་སྒྲུབ་ཇི་ལྟར་བྱ་བའི་ཚུལ་འཆད་པ་ལ། བསྙེན་སྒྲུབ་གཉིས་ལས།

དང་པོ་ལ་སྦྱོར་བ་སྔོན་འགྲོའི་ཆོས་དང༌། དངོས་གཞི་ཉམས་ལེན་གཉིས་ལས། དང་པོ་ནི། གནས་ཁང་བྱི་དོར་བྱས་པས་གུང་དུ་རྡོར་སེམས་ཀྱི་སྐུ་བྲིས་འབུར་གང་རིགས་བཀྲམ་པའི་སྤྱན་སྔར་ལས་བྱང་དཀྱུས་སུ་གསལ་བའི་དཀྱིལ་འཁོར་དུ་མཆོད་རྫས་ཡོ་བྱད་རིགས་ཚོགས་པར་བྱས་ལ། ཡར་ངོ་བརྒྱད་སོགས་ཚེས་གྲངས་གཟའ་སྐར་དགེ་བའི་ཉིན། ཕྱི་ཐུན་ལ་བསྙེན་པའི་དབུ་འཛུགས་པས་ཐོག་མར་གནས་གཞིའི་བདག་པོར་དཀར་གཏོར་དང༌། ནག་ཕྱོགས་ལ་བགེགས་གཏོར་བཏང་རྗེས། སྒོ་དྲུང་དུ་རྒྱལ་ཐོ་འཛུགས་ལ་རྒྱལ་ཆེན་བཞིར་མཆོད་གཏོར་འབུལ་ཞིང་བར་ཆད་སྲུང་བའི་ཕྲིན་ལས་བཅོལ། སྒྲུབ་ཁང་གི་ཕྱོགས་བཞིར་རྒྱལ་ཆེན་བཞི་དང་དཔལ་མགོན་བདུན་ཅུའི་དམག་གི་སྲུང་བར་མོས་ལ། སྲུང་འཁོར་འདོན་སྒོམ་བྱ། སྔོན་འགྲོའི་གཏོར་མ་གཉིས་མཚམས་ལ་འཇུག་གྲོལ་གྱི་ཐོག་མཐའ་གཉིས་ལས་ཐུན་གཞན་རྣམས་ལ་མི་དགོས་པས། སྐྱབས་ཡུལ་རང་ལ་བསྡུས་ཟིན་པའི་རྗེས། དབྱིངས་ཀྱི་ངང་ལས་སོགས་སྲུང་འཁོར་ལ་འཇུག །གཉིས་པ་ལ་སྐུ་གསུང་ཐུགས་ཀྱི་རྣལ་འབྱོར་གསུམ་ལས། ཐོག་མར་སྐུ་བསྐྱེད་པ་ཕྱག་རྒྱའི་རྣལ་འབྱོར་ནི། སྤྱིར་བླ་མའི་རྣལ་འབྱོར་ལྟར་ཉམས་ལེན་གྱི་གཙོ་བོ་ཡིན་པས། ཕྱི་སྒྲུབ་བླ་མའི་རྣལ་འབྱོར་ཡིད་བཞིན་ནོར་བུའི་གཏེར་གཞུང་ལས། རྟག་པར་གང་དུ་འདུག་པའི་གནས་ཟངས་མདོག་དཔལ་རི་དངོས་ཡིན་སྙམ་པ་ལས་ཐ་མལ་དུ་མི་ལྟ། དེས་ཞིང་ཁམས་སྦྱོང་བ་ཡིན་ནོ། །ཞེས་གསུངས་པ་དང་མཐུན་པར་འདིར་ཡང༌། ཤཱུ་ནྱ་ཏའི་སྔགས་ཀྱིས། གཟུང་འཛིན་གྱི་རྟོག་པ་འཁྲུལ་པའི་རྒྱུ། ཡུལ་ལྔ་དབང་ལྔ་ཡིད་ཤེས་དང་བཅས་པ་འཁྲུལ་པའི་འབྲས་བུར་སྣང་བའི་མ་དག་པའི་དངོས་ཞེན་གྱི་སྣོད་བཅུད་རྒྱུད་གསུམ་གྱི་འཁྲུལ་སྣང་ཐམས་ཅད་འཇའ་ཚོན་ལྟར་དབྱིངས་སུ་ཡལ་ཏེ་རིག་སྟོང་རྗེན་པ་ཉམས་སུ་མྱོང་བའི་ཆོས་ཉིད་ཀྱི་རང་རྩལ། སྣོད་བཅུད་རང་བཞིན་རྣམ་དག་སྤྲུལ་པའི་ཞིང་གི་བྱེ་བྲག་ཤར་ཕྱོགས་མངོན་པར་དགའ་བའི་བཀོད་པའི་གསལ་སྣང་སྒྲུབ་པ་གལ་ཆེ་སྟེ།

ཞིང་ཁམས་དེའི་བཀོད་པ་ནི་རིག་པ་རང་ཤར་ཆེན་པོའི་རྒྱུད་ལས། འདི་ནས་ཤར་ཕྱོགས་འཇིག་རྟེན་ཁམས་ན། ཞིང་ཁམས་མངོན་པར་དགའ་བ་ཞེས་བྱ་བ་ཡོད་དེ། སྤྲུལ་པའི་སྐུའི་ཞིང་ཁམས་དེ་ན། སྤྲུལ་པའི་སྐུ་རྡོ་རྗེ་སེམས་དཔའ་ཞེས་བྱ་བ། དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བ་དམ་པ་ཐོབ་པའི་གནས་དེ་ན་གཞལ་ཡས་ཁང་གི་ཡོན་ཏན་དཔག་ཏུ་མེད་པ་ཡོད་དེ། དེ་ཡང་འདི་ལྟ་སྟེ། རིན་པོ་ཆེ་ཤེལ་ལས་གྲུབ་པའི་ཁང་པ་སྒོ་བཞི་དང་ལྡན་པ། རིན་པོ་ཆེའི་རྟ་བབས་དང་ལྡན་པ། ས་གཞི་ཐམས་ཅད་རིན་པོ་ཆེ་ཤེལ་ལས་གྲུབ་པ། ཤིན་ཏུ་ཡིད་དུ་འོང་བ། བལྟ་ན་སྡུག་པ། ཐེམ་སྐས་དང༌། སྐར་ཁུང་དང་ལྡན་པ། སྒོ་བཞི་ན་སེང་སྐར་ཆེན་པོ་བཞི་ཡོད་པ། སེང་སྐར་ནས་ཉི་མ་འཆར་བ་རིན་པོ་ཆེ་ཤེལ་ལས་གྲུབ་པ་ལ་ཕོག་ནས་ནང་དུ་ཉིན་མོ་འོད་ལྔའི་སྣང་བ་ལྷུག་པར་འཆར་བའོ། །གཞལ་ཡས་ཁང་དེའི་ཕྱི་རོལ་ན། ཡན་ལག་བརྒྱད་དང་ལྡན་པའི་ཆུའི་འོབས་ཡོད་པ། དེ་ལ་ནད་ཀྱི་བཏབ་པ་རྣམས་ཀྱིས་འཐུང་བ་ན་ནད་འཚོ་བར་འགྱུར་ལ། དེའི་ཕྱི་ན་མཚེའུ་བརྒྱད་ཡོད་དེ། དེ་རྣམས་ཀྱི་ནང་ནའང་བྱ་སྐད་སྙན་པ་སྣ་ཚོགས་ཏེ། དེའང་འདི་ལྟ་སྟེ། བྱའི་རྒྱལ་པོ་ངང་པ་གསེར་ལྡན་དང༌། མཐིང་རིལ་དང༌། བྱ་ཀ་ལི་དང༌། ནེ་ཙོ་མི་སྐད་ཤེས་པ་དང༌། ཁུ་བྱུག་དང༌། ཤང་ཤང་ཏེའུ་དང༌། རི་སྐེག་དང༌། དེ་ལ་སོགས་ཏེ་བྱ་སྐད་སྙན་པའི་བྱ་རིགས་སྟོག་ཕྲག་བརྒྱད་ཅུ་དང༌། ཡིད་དུ་འོང་བའི་བྱ་འདི་ལྟ་སྟེ། ཀང་ཀ་རི་དང༌། སྦབ་དང༌། ཟེར་མོ་དང༌། ལྷའི་བྱ་དྲིལ་བུའི་སྐད་ཅན་དང༌། བྱ་ཀྲི་ཏི་པ་གསེར་གྱི་རྡོ་རྗེའི་གཟུགས་ལ་སོགས་ཏེ། གཡུའི་མདོག་ལྟར་སྔོ་བ་དང༌། དུང་གི་མདོག་ལྟར་དཀར་བ་དང༌། བྱི་རུའི་མདོག་ལྟར་དམར་བ་དང༌། ཨིནྡྲ་ནཱི་ལ་ལྟར་ལྗང་བ་ལ་སོགས་ཏེ། ཡིད་དུ་འོང་བ་དང༌། སྐད་སྙན་བསམ་གྱིས་མི་ཁྱབ་པ་ཡོད་དོ། །དེའི་ཕྱི་རོལ་ན་རིན་པོ་ཆེ་སྣ་བདུན་གྱི་ལྕགས་རི་ཡོད་དོ། །དེ་རྣམས་ཀྱི་དབུས་ན་རིན་པོ་ཆེ་སྣ་བདུན་ལས་བྱས་པའི་ཁྲི་ཆོས་འཆད་པའི་སྟན་དང་ལྡན་པ་ཡོད་དོ།

།དེར་སྤྲུལ་པའི་སྐུ་རྡོ་རྗེ་སེམས་དཔའ་ཞེས་བྱ་བ་དེ། སྲོད་ལ་འཁོར་རྣམས་ལ་རྒྱུའི་ཆོས་འཆད་དོ། །ནམ་ཕྱེད་ན་གསང་སྔགས་ཕྱིའི་ཆོས་འཆད་དོ། །ཐོ་རངས་ནང་གི་ཆོས་འཆད་དོ། །ཉི་མ་ཕྱེད་ན་རྫོགས་པ་ཆེན་པོ་འབྲས་བུ་བླ་ན་མེད་པའི་ཆོས་འཆད་དོ། །དེ་ཡང་ཞག་རེ་ནའང་ཆོས་ཐུན་བཞི་བཞི་འབྱུང་ངོ༌། །དེ་ན་གནས་པའི་བྱང་ཆུབ་སེམས་དཔའ་དེ་དག་ཀྱང་སྐྱེ་བ་གཅིག་གིས་ཐོག་པ་ཤ་སྟག་གོ །ལོ་ཡང་ལྔ་བརྒྱ་ལྔ་བཅུ་ཐུབ་བོ། །ཞིང་ཁམས་དེ་ན་ཟས་དང་སྐོམ་ཡང་ཡིད་ལ་དྲན་པ་ཙམ་གྱིས་ཚིམ་པ་ཡོད་དོ། །དེ་ན་ནད་མེད་པས་མཆོག་ཏུ་བདེ་ལ། བྱུང་སྲིད་ནའང་ཆུ་ཡན་ལག་བརྒྱད་དང་ལྡན་པ་དེ་འཐུངས་པས་ནད་སེལ་ཏེ། མེ་ཏོག་སྣ་ཚོགས་ཀྱིས་སྤྲུལ་པའི་སྐུ་དེ་ལ་མཆོད་པ་ཆེར་བྱེད་པ་ཤ་སྟག་གོ །གཞལ་ཡས་ཁང་དེའི་ཟུར་བཞི་ན། མུ་ཏིག་ལས་བསྐྲུན་པའི་མཆོད་རྟེན་བཞི་ཡོད་དོ། །དེ་བཞིའི་བར་ན་དྲིལ་བུ་གཡེར་ཁའི་དྲྭ་བས་ཐག་པ་སྤྲེལ་ནས་ཡོད་དོ། །ཐག་པ་དེ་རླུང་གིས་བསྐྱོད་པ་དང་དྲིལ་བུའི་སྒྲ་ཡིད་དུ་འོང་བ་སྣ་ཚོགས་འབྱུང་ངོ༌། །ཕྱོགས་བཞིར་དར་སྣ་ཚོགས་ཀྱི་བ་དན་བཞི་ཡོད་དོ། །དེ་རླུང་གིས་བསྐྱོད་པ་ལས་དྲི་ཞིམ་པ་སྣ་ཚོགས་འབྱུང་ངོ༌། །གཞལ་ཡས་ཁང་དེ་ནི་ཤར་ཕྱོགས་ན་དཔག་ཚད་ལྔ་བརྒྱ་འདས་པའི་སྟེང་ན་ཡོད་དོ། །དེར་སྐྱེས་པའི་བྱང་ཆུབ་སེམས་དཔའ་དེ་དག་ཀྱང་སུམ་ཅུ་རྩ་གསུམ་གྱི་ལྷ་དང་ལོངས་སྤྱོད་མཉམ་པ་ཤ་སྟག་གོ །ཤར་ཕྱོགས་ཀྱི་སྤྲུལ་པའི་སྐུའི་ཞིང་ཁམས་ནི་དེ་བཞིན་དུ་ཡོད་དོ། །ཞེས་གསུངས་པ་ལྟར་ཞིང་ཁམས་ཀྱི་བཀོད་པ་ཡོངས་སུ་རྫོགས་པ་ལ་སེམས་བཟུང་སྟེ་གསལ་སྣང་ལེགས་པར་སྒྲུབ་ཅིང༌། ཞིང་དེའི་དབུས་སུ་རང་ཉིད་ཀྱང་ཐ་མལ་གྱི་སྣང་ཤེས་མི་རུང་བས་རྡོ་རྗེ་སེམས་དཔའ་ཡབ་རྐྱང་དཀར་པོ་ལོངས་སྐུའི་ཆས་ལྡན་ཞབས་གཡས་བརྐྱང་སེམས་དཔའི་སྐྱིལ་ཀྲུང་ཅན་དུ་བསྒོམས་པའི་མདུན་དུ་མཆོད་པའི་སྤྲིན་རྒྱ་མཚོའི་དབུས་ན་གླང་ཆེན་ཐལ་ཀར་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་དང་པད་ཟླའི་སྟེང་དུ་ངོ་བོ་རྩ་བའི་བླ་མ་ལ་རྣམ་པ་རིགས་ཐམས་ཅད་ཀྱི་ཁྱབ་བདག་རྡོ་རྗེ་མི་བསྐྱོད་པ་སྐུ་མདོག་དཀར་གསལ།

ཡུམ་སྙེམས་མ་དཀར་མོ་གྲི་ཐོད་ཅན་དང་སྦྱོར་བ། མཉེན་ལྕུག་འཁྲིལ་ལྡེམ་གཞོན་ཚུལ་ཅན་གསལ་འཚེར་ལྷུན་སྡུག་གཟི་བྱིན་འབར་བ་སྟེ་ཞི་ཚུལ་དགུ་དང༌། དར་དཀར་པོ་གསེར་གྱི་ངང་རིས་ཅན་གྱི་སྟོད་གཡོགས། ཚི་གུའི་སྨད་དཀྲིས། ཅོད་པན། ཟི་ལྡིར། གར་གྱི་ཕུ་དུང་སྟེ་དར་གྱི་ཆས་གོས་ལྔ་དང༌། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། སེ་མོ་དོ། དོ་ཤལ་སྐ་རགས། ཕྱག་ཞབསཀྱི་གདུ་བུ་སྟེ་རིན་པོ་ཆེའི་རྒྱན་བརྒྱད་ཀྱིས་མཛེས་པ་སྣང་སྟོང་གཉིས་སུ་མེད་པ་དྭངས་གསལ་འཇའ་ཚོན་ལྟ་བུར་གསལ་བའི་ཐུགས་ཀར་དྭངས་མའི་ཐིག་ལེའི་དབུས་སུ་གཙོ་བོ་རིགས་ལྔ་ཡབ་ཡུམ་ཞལ་སྦྱོར། དེ་རེ་རེའི་གཡས་གཡོན་དུ་ཕྱི་ནང་གི་སེམས་དཔའ་ལྕམ་དྲལ་བརྒྱད། དེའི་ཕྱི་རོལ་གྱི་ཤར་དང་ནུབ་ཏུ་གཉིས་གཉིས། ལྷོ་དང་བྱང་དུ་རེ་རེ་སྟེ་ཐུབ་པ་དྲུག །ཕྱོགས་བཞིར་སྒོ་བ་ཡབ་ཡུམ་བརྒྱད་བཅས་ཞི་བ་ཞེ་གཉིས་ཐབས་བདེ་བ་ཆེན་པོའི་རང་བཞིན་རིག་པ་སྐུར་སྨིན་པ་ཞི་ཚུལ་དང༌། དབུའི་ནང་བདེ་ཆེན་འཁོར་ལོ་ཀླད་པ་དུང་ཁང་གི་གཞལ་ཡས་སུ་གཙོ་བོ་ཆེ་མཆོག །མདུན་དུ་བུདྡྷ་ཧེ་རུ་ཀ །ཕྱོགས་བཞིར་ཁྲག་འཐུང་རིགས་བཞི་ཡབ་ཡུམ། དེའི་ཕྱི་རོལ་དུ་གནས་ཡུལ་གྱི་མ་མོ་བཅུ་དྲུག །ཕྱོགས་བཞིར་དབང་ཕྱུག་བདུན་རེ། སྒོ་མ་བཞི་སྟེ་ཤེས་རབ་དབྱིངས་ཀྱི་རང་གདངས་ཁྲག་འཐུང་ལྔ་བཅུ་རྩ་བརྒྱད། རྡོ་རྗེའི་ཕུང་ཁམས་སྐྱེ་མཆེད་ལ་གདོད་ནས་ལྷུན་རྫོགས་སུ་བཞུགས་པར་གསལ་ཞིང༌། ཀུན་མཁྱེན་བླ་མས་ཡུམ་བཀའི་བསྙེན་ཡིག་ལྷན་ཐབས་སུ། ཁྱད་པར་རང་གི་ཕུང་པོ་ཁམས་དང་སྐྱེ་མཆེད་དབང་ཡུལ་རྣམ་ཤེས་ཚོགས་བརྒྱད་དང་བཅས་པ་མ་དག་པ་སེམས་ཅན་གྱི་དུས་སུ་དེ་དང་དེར་སྣང་ཡང༌། བསྐྱེད་རིམ་ཟབ་མོའི་དག་བྱ་དག་འབྲས་ལྷའི་རང་བཞིན་དུ་རྣམ་པར་དག་པའི་ངོ་བོ་ཆོས་ཉིད་མ་འཁྲུལ་པ་ཤེས་ཤིང་ལམ་དུ་ལོངས་པའི་གསལ་སྣང་བརྟན་པ་ལ་ནི་རང་བཞིན་ཡོངས་གྲུབ་ཆེན་པོའི་བསྐྱེད་རྀམ་ཞེས་བྱའོ།

།ཞེས་དང༌། རིགས་བརྒྱའི་སྐུ་མདོག་ཕྱག་མཚན་ཀུན་བཟང་ཡབ་ཡུམ་མཉམ་བཞག་དང་ཐལ་སྦྱར་ཆོས་འབྱུང་གི་རྒྱ། རིགས་ལྔ་གཡས་རང་རྟགས་གཡོན་དྲིལ་བུ། ཡུམ་རྣམས་གཡས་དྲིལ་བུ་གཡོན་རང་རྟགས་སོ་སོའི་སྐུ་མདོག་རིགས་ཀྱི་ངེས་པ་དང༌། གཞན་དག་གསང་འགྲེལ་ཕྱོགས་བཅུ་མུན་སེལ་ལྟར་ཤེས་དགོས་པར་གསུངས་ཤིང༌། ཁྱད་པར་བླ་མའི་རྣལ་འབྱོར་གྱི་དོན་པོ་མོས་གུས་ཏེ། དཔལ་སྤྲུལ་རིན་པོ་ཆེས། བླ་མ་བསྟེན་ཐབས་མོས་གུས་ཡིན་གྱི་ཞེ་ས་མིན། །བླ་མ་སྒྲུབ་ཐབས་མོས་གུས་ཡིན་ཏེ་གསོལ་འདེབས་མིན། །མོས་གུས་ཡོད་ན་ཇི་ལྟར་བྱས་ཀྱང་བྱིན་རླབས་འཇུག །མོས་གུས་མེད་ན་ཇི་ལྟར་བྱས་ཀྱང་ཕན་པ་མེད། །ཅེས་གསུངས་པས། ངའི་བླ་མ་དེ་བཟང་པོ་ཡིན། བདག་ལ་བཀའ་དྲིན་ཆེ་སྙམ་པ་ཙམ་མི་འོང༌། རང་ལ་དངོས་སུ་བླ་མ་མཚན་ལྡན་ཡོད་ན་དེ་དང༌། དམིགས་བསལ་མེད་ན་གུ་རུ་རིན་པོ་ཆེ་དང༌། ཀུན་མཁྱེན་ཀློང་ཆེན་ཡབ་སྲས་རྣམས་ངོ་བོ་རིགས་དང་དཀྱིལ་འཁོར་གྱི་ཁྱབ་བདག་རྡོ་རྗེ་སེམས་དཔའ་ཉིད་གདོད་ནས་ཡིན་པ་ལ་སངས་རྒྱས་ཀྱི་གཟུགས་སྐུ་དངོས་སུ་མཇལ་བའི་བློ་མིག་མེད་པ་ལ་ཐ་མལ་མིའི་གཟུགས་སུ་བྱོན་ནས་དབང་དང་གདམས་ངག་སྟོན་པ་རྒྱུད་སྡེ་རབ་འབྱམས་ལས་གསུངས་པའི་ངེས་ཤེས་ཀྱིས། གནས་ཚུལ་ཇི་ལྟ་བ་བཞིན་དུ་བདེ་བར་གཤེགས་པ་ཀུན་གྱི་ཡེ་ཤེས་སྒྱུ་མའི་སྐུ་རྡོ་རྗེ་སེམས་དཔར་དངོས་སུ་བསྒོམས་པས། སངས་རྒྱས་དངོས་ལས་དབང་དང་དངོས་གྲུབ་ལེན་ནུས་པའི་མཐུ་ཐོབ་པར་འགྱུར་བས་དེ་ལྟར་སྒོམ་པ་སྟེ། སྐུའི་བ་སྦུ་རེར་ཡང་སངས་རྒྱས་ཀྱི་ཞིང་དང་སྟོན་པ་རྡུལ་སྙེད་དུ་རྫོགས་པའི་དགེ་འདུན་གསུང་སྐད་ཅིག་རེར་ཡང་ཆོས་སྒོ་རབ་འབྱམས་སྟོན་པའི་དམ་ཆོས། ཐུགས་དེ་བཞིན་གཤེགས་པ་ཐམས་ཅད་དང་རོ་མཉམ་རྡོ་རྗེའི་སངས་རྒྱས། རང་ལ་གདམས་ངག་སྟོན་པའི་བླ་མ་དེ་རྣམས་ཞལ་མཐོང་བ་ཙམ་གྱིས་ཐ་མལ་རྣམ་རྟོག་འགག་པ། སྤྱན་གཟིགས་པ་ཙམ་གྱིས་བྱིན་རླབས་ཀྱི་ཟིལ་འབེབས་པ།

ཐུགས་དགོངས་པ་གཏད་པའི་མོད་ལ་ཡེ་ཤེས་བཙན་ཐབས་སུ་འཆར་བའི་ཡོན་ཏན་ཕུན་སུམ་ཚོགས་པ་ཐམས་ཅད་སྩོལ་ནུས་པའི་དགོས་འདོད་འབྱུང་བའི་ནོར་ལྷ། གཅིག་ཆོག་རྒྱལ་པོ་སྐྱབས་གནས་ཀུན་འདུས་གནས་སྐབས་དང་མཐར་ཐུག་གི་འདོད་དོན་ཐམས་ཅད་གསོལ་བ་བཏབ་པ་ཙམ་གྱིས་བདེ་བླག་ཏུ་སྩོལ་ནུས་པ་སངས་རྒྱས་གཞན་ལས་ཐུགས་རྗེ་མྱུར་བའི་ཕྲིན་ལས་མཁའ་འགྲོ་ཆོས་སྐྱོང་དུ་སྟོན་པའི་བདག་ཉིད་དུ་གསལ། རྡོ་རྗེ་གསུམ་གྱི་ས་བོན་གྱིས་ཡེ་ཤེས་ཀྱི་འཁོར་ལོ་སྤྱན་དྲངས་ནས་བསྟིམ། དབང་བསྐུར་རྒྱས་གདབ་བཅས་སྤྱི་ལྟར་བྱའོ། །གཉིས་པ་གསུང་བཟླས་པ་སྔགས་ལ། བཟླས་པ་དངོས་དང༌། ཚོགས་བསགས་སྒྲུབ་པའི་རྣལ་འབྱོར་གཉིས། དང་པོ་ལ་བསྙེན་པ་ཉེ་བསྙེན་གཉིས་ལས། དང་པོ་ནི། བསྙེན་པས་ཐུགས་དམ་བསྐུལ་ཕྱིར་མདོར་བསྡུས་པའི་ཡན་ལག་བདུན་པ་གསོལ་གདབ་ཐུགས་དམ་བསྐུལ་བ་ལ་ནན་ཏན་བྱས་ལ། གཉིས་པ་ཉེ་བསྙེན་དངོས་ནི། ཞི་ཁྲོ་སྤྲེལ་མའི་རྩ་སྔགས་གསོལ་འདེབས་ཀྱི་ཚུལ་དུ་བཟླས་ལ། རང་གི་སེམས་ཀྱི་གཤིས་བརྗོད་མེད། མདངས་འགག་མེད། རྩལ་མོས་གུས་སུ་དུང་ངེ་བའི་ངང་མ་ཤོར་བར་བྱས་ལ། སྣང་གྲགས་རིག་གསུམ་དེ་ཉིད། རང་སྣང་དཔལ་ལྡན་བླ་མའི་སྐུ་གསུང་ཐུགས་ཀྱི་རྣམ་རོལ་འབའ་ཞིག་བལྟ་བ་ལ་བསླབ། དེ་ནས་བླ་མའི་གནས་གསུམ་འོད་ཟེར་སྤྲོ་བསྡུའི་བརྡ་ཡི་དབང་ལེན་བློས་གང་འཆུན་ལ་འབད། དམིགས་པ་ལེགས་པར་གསལ་བ་ན་དབང་ལྷ་སྤྲུལ་པའི་དབང་ལེན་རྒྱས་པས་དབང་བཞི་རྫོགས་པར་ལེན། མདོར་ན་བྱ་རྒྱུ་དམ་ཆོས་དང༌། རེ་ས་བླ་མ་ལས་མེད་པར་ཁོ་ཐག་བཅད་ནས་འདུ་འཛི་ཅི་ཆོད་དང༌། གཡེང་བ་ཇི་ཞིག་བྱས་ནས། བླ་མའི་རྣམ་ཐར་མིན་པ་བསམ་རྒྱུ་མེད་པ། མོས་གུས་བསྒོམ་པ་མིན་པ་བྱ་རྒྱུ་མེད་པས་བཟླས་བརྗོད་བྱ། དེ་ཡང་སྔགས་དོན་ལ། ཨོཾ་ཨཱཿཧཱུྃ་རྡོ་རྗེ་གསུམ་གྱི་ས་བོན། གུ་རུ་བླ་མ། བཛྲ་ས་ཏྭ་ཡི་དམ་ཞི་བའི་ཁྱབ་བདག་རྡོ་རྗེ་སེམས་དཔའ། རུ་ལུ་རུ་ལུ་ཧཱུྃ་བྷྱོ་ཧཱུྃ༔ཁྲོ་བོའི་སྤྱི་སྙིང་སྟེ།

མདོར་ན་བླ་མ་ཡི་དམ་གཅིག་དྲིལ་དུ་བསྒྲུབས་པས། ལྷག་པའི་ལྷ་རབ་འབྱམས་འབད་མེད་དུ་འགྲུབ་པས་ཆེད་དུ་སྒྲུབ་མི་དགོས་ཏེ། ཞེས་ལྷ་དང༌། སྔགས་ཀྱང་རྟ་མཆོག་རོལ་པ་ལས། གསང་སྔགས་རྒྱལ་པོ་བླ་མེད་པ། །ལན་གཅིག་བརྗོད་པ་ཙམ་གྱིས་ཀྱང༌། །སྡིག་པ་མ་ལུས་ཟད་བྱེད་ཅིང༌། །ལས་རྣམས་ཐམས་ཅད་འགྲུབ་པར་གསུངས། །ཞེས་དང༌། རྡོ་རྗེ་སེམས་དཔའ་ཐུགས་ཀྱི་སྒྲུབ་པ་ལས། དེ་ལྟར་བཟླས་པའི་ཡོན་ཏན་གྱིས། མཚམས་མེད་ལྔ་ཡི་སྒྲིབ་སྦྱང་ཤིང་༔ སངས་རྒྱས་ཀུན་གྱི་སྲས་སུ་དགོངས༔ ཞེས་དང༌། དུས་གསུམ་གྱི་རྒྱལ་བ་ཐམས་ཅད་ཀྱི་ངོ་བོ་དཔལ་ལྡན་རྡོ་རྗེ་སེམས་དཔའི་སྙིང་པོ་ཡི་གེ་དྲུག་པ། མཚན་འདི་གང་གིས་ཐོས་པ་དེས་སྔོན་སངས་རྒྱས་མང་པོ་ལ་བྱ་བ་བྱས་པ་ཡིན་ཏེ། རྡོ་རྗེ་སེམས་དཔའི་ཞིང་ཁམས་སུ་ངེས་པར་འབྱུང་བར་འགྱུར་བ་དང༌། རྒྱལ་བ་རྣམས་ཀྱི་བྱིན་གྱིས་བརླབ་པ་དང༌། ཐེག་པ་ཆེན་པོས་ངེས་པར་འབྱུང་བ་དང༌། མངོན་ཤེས་དང་ལྡན་ཞིང་ལྷག་མཐོང་གི་མིག་དང་ལྡན་པ། རྒྱལ་བའི་སྲས་སུ་ངེས་པ་ཡིན་ནོ། །ཞེས་སྤྱི་མདོ་དགོངས་པ་འདུས་པ་ལས་གསུངས། བཛྲ་ས་ཏྭ་འབུམ་ཕྲག་གཅིག་བརྗོད་ན་རྩ་བའི་དམ་ཚིག་ཉམས་པ་ཡང་ཞི་བར་འབྱང་ངོ༌། །ཞེས་དང༌། དེ་ཉིད་བསྡུས་པ་ལས། རྡོ་རྗེ་སེམས་དཔའི་མཚན་ཙམ་ཞིག །འདི་ནི་སྲུང་བ་རྟག་ཆེན་པོ། །སྐད་ཅིག་དངོས་གྲུབ་ཐོབ་པར་འགྱུར། །ཞེས་པས་མཚོན་རྒྱ་ཆེར་ཡོད་དོ། །གཉིས་པ་ལ་གཉིས་ལས། དང་པོ། ཐུགས་བསགས་སྦྱོང་སྒྲུབ་པའི་རྣལ་འབྱོར་ཡན་ལག་བདུན་ནི། ཐུན་རེ་རེ་བཞིན་གལ་ཆེ་སྟེ་ཡུལ་གཉན་པོར་ཞུ་བསྐུལ་འཕྲིན་དང་བཅས་ཏེ་བྱེད་དགོས་པ་བཞིན་ཡན་ལག་བདུན་པའི་བསགས་སྦྱོང་དང་སྦྲགས་ན་རང་རྒྱུད་དག་པ་དང༌། ཚོགས་གཉིས་བསགས་པ། མཆོད་ཡུལ་ཇི་ཙམ་མཉེས་བཞིན་དུ་བྱིན་རླབས་ཀྱི་སྣོད་དུ་འགྱུར་ཞིང༌། དངོས་གྲུབ་ལ་ཉེ་བའི་དགོས་པ་དང་བཅས་པའི་ཕྱིར་རོ། །དང་པོ་ཕྱག་འཚལ་བའི་ཡན་ལག་ནི། རང་ལུས་ཞིང་རྡུལ་དང་མཉམ་པར་སྤྲུལ་ནས།

མཁའ་མཉམ་གྱི་འགྲོ་བ་རྣམས་དང་ལྷན་ཅིག་ལག་པའི་ཐལ་མོ་པདྨ་ཁ་འབུས་པ་ལྟར་སྦྱོར་ཞིང༌། ལུས་ཀྱི་གནས་ལྔ་ས་ལ་བཏུད་དེ། ངག་གི་ཕྱག་འཚལ་གྱི་ཚིག་བརྗོད་ལ། ཡིད་དད་གུས་ཀྱིས་ཤུགས་ཕྱུངས་ནས་ཕྱག་འཚལ་བ་སྟེ། འདོན་ཚིག་ཏུ་གསལ་བ་ལྟར། བླ་མ། ཡི་དམ་རྡོར་སེམས། ཞི་ཁྲོ་རིགས་བརྒྱ་སོགས་ཚིག་རྗེས་དོན་དྲན་གྱིས་ཕྱག་འཚལ་དེ་རྣམས་བླ་མའི་རྣམ་རོལ་དུ་ཐག་བཅད་པས་གྲུབ་ན་ལུས་ཕྱག་དངོས་སུ་འབུལ། གཉིས་པ་མཆོད་པ་འབུལ་བའི་ཡན་ལག་ནི། ངོ་བོ་དངོས་འབྱོར་ལུས་དང་ལོངས་སྤྱོད། རྣམ་པ་ཡིད་སྤྲུལ་ཀུན་བཟང་མཆོད་སྤྲིན་ཐོགས་པའི་རྡོ་རྗེའི་ལྷ་མོ་བཅུ་དྲུག །ཚད་བཟུང་དུ་མེད་པའི་མཆོད་པ་ཞེས་སྐུ་གསུམ་གྱི་ཞིང་གི་མཎྜལ་དང༌། བླ་མེད་ཀྱི་དམ་རྫས་སྨན་རཀ་གཏོར་མ། བདེ་སྟོང་དེ་ཁོ་ན་ཉིད་ཀྱི་མཆོད་པས་མཉེས་པར་བྱེད་པའོ། །གསུམ་པ་བཤགས་པའི་ཡན་ལག་ནི། ཚེ་རབས་ཀྱི་སྡིག་པ་སྤྱི་དང་ཁྱད་པར་བླ་མའི་སྤྱན་སྔར་སྡོམ་པ་གསུམ་གྱི་ཚུལ་ཁྲིམས་ཁས་མ་བླངས་པ་མེད་ཅིང་ལག་ལེན་བློ་གཏད་ཁེལ་བ་གཅིག་ཀྱང་མེད་པའི་སྡིག་ལྟུང་ལ་གནོང་འགྱོད་ཀྱིས་བཤགས་ཤིང༌། ཕྱིན་ཆད་མི་བགྱི་བའི་དམ་བཅའ་བཅས་རྒྱུད་ཀྱི་བཤགས་ཚིག་གིས་ཀུན་རྫོབ་དང༌། དོན་དམ་སྤྱིའི་བཤགས་པ་བྱས་ལ་ཡིག་བརྒྱ་བཟླ། བཞི་པ་རྒྱལ་བ་སྲས་བཅས་ཀྱི་ངོ་མཚར་བའི་རྣམ་ཐར། འཇིག་རྟེན་པས་མཆོད་སྦྱིན་བགྱིས་པ་སོགས་འཇིག་རྟེན་དང་འཇིག་རྟེན་ལས་འདས་པའི་དགེ་རྩ་ཆེ་ཕྲ་དུས་གསུམ་དུ་བསགས་པ་ཀུན་ལ་དབུལ་པོས་ནོར་བུ་རྙེད་པ་ལྟར་དགའ་བ་སྒོམ་པ་དང༌། ལྔ་པ་ཆོས་འཁོར་བསྐོར་བར་བསྐུལ་བ་ནི། སྲིད་ཞིའི་ཡོན་ཏན་ཐམས་ཅད་ཆོས་ལས་འབྱུང་བ་དང༌། འགྲོ་བ་ཐམས་ཅད་བྱང་ཆུབ་མཆོག་གི་གོ་འཕང་ལ་འཁོད་ཀྱི་བར་ཕྱི་ཉན་རང་བྱང་སེམས། ནང་བྱ་སྤྱོད་རྣལ་འབྱོར་ཕྱི་རྒྱུད། གསང་བ་ནང་རྒྱུད་ཡོ་ག་གསུམ་གྱི་ཆོས་འཁོར་བསྐོར་བར་གསོལ་བ་གདབ་པ་དང༌། དྲུག་པ་མྱ་ངན་ལས་མི་འདའ་བར་གསོལ་བ་གདབ་པ་ནི།

ཆོས་དེ་སྟོན་པ་ལ་བསྟེན་པས་སངས་རྒྱས་བྱང་སེམས་ཉན་རང་སོ་སྐྱེ་བསྟན་འགྲོ་ལ་ཕན་པ་ཐམས་ཅད་འགྲོ་བ་ཇི་སྲིད་བར་བཞུགས་པར་གསོལ་བ་གདབ། བདུན་པ་སྨོན་ལམ་དང་བསྔོ་བ་ནི། བསགས་སྦྱངས་དེ་དག་གིས་མཚོན་པའི་དུས་གསུམ་གྱི་དགེ་ཚོགས་རང་གཞན་ཡིད་ཅན་ཐམས་ཅད་བླ་མེད་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་རྒྱུར་སྨོན་ཞིང་བསྔོ་བ་རྣམས་རེ་རེ་བཞིན་གནད་ལ་ཐེབས་པར་བཏབ་པས་བླ་མ་བརྟེན་ཐབས་སུ་སྦྱོར་བ་རྙེད་བཀུར་རིམ་གྲོའི་བསྟེན་ཚུལ་དོན་ཡང་འདིར་ཚང་ངོ༌། །གཉིས་པ་བླ་མའི་རྡོ་རྗེ་གསུམ་གྱི་དཀྱིལ་འཁོར་ལ་བྱིན་རླབས་དབང་ཞུ་བའི་ཕྱིར་སྒྲུབ་པ་ཆེན་པོ་དབང་ལེན་ན། བླ་མ་སྲས་དང་བཅས་པའི་མཁྱེན་བརྩེ་ནུས་གསུམ་གྱི་ཡེ་ཤེས་བླ་མའི་སྐུ་གསུང་ཐུགས་ཀྱི་དཀྱིལ་འཁོར་གཅིག་ལ་རྫོགས་པས་དེའི་བྱིན་རླབས་ཞུ་བའི་ཕྱིར་མཎྜལ་ཕུལ་ཞིང་གསོལ་གདབ་སྔོན་དུ་འགྲོ་བས། སྡོམ་བཟུང་དང་བསགས་སྦྱང་གི་རྒྱུད་དག་པར་བྱེད་པ་དབང་གི་སྣོད་རུང་དུ་བྱས་ལ། བླ་མ་ཤིན་ཏུ་དགྱེས་པས་ཐུགས་རྗེ་ལྷག་པར་གཡོས་ཏེ། བླ་མའི་སྨིན་མཚམས་ཀྱི་མཛོད་སྤུ་ལས་གདན་གསུམ་ཚང་བའི་དབང་ལྷ་སྤྲོས་ཏེ་བུམ་དབང་བསྐུར། ཡབ་ཡུམ་གྱི་བྱང་སེམས་སངས་རྒྱས་འདུས་པའི་ངོ་བོ་མྱོང་བས་གསང་དབང༌། ཐུགས་ཀ་ནས་ཤེས་རབ་མ་སྤྲོས་པས་ཐར་པ་བསྟེན་པ་ཤེར་དབང༌། རྡོ་རྗེའི་ཚིག་གི་ངོ་སྤྲོད་པ་དབང་བཞི་པ་རྣམས་བསྐུར་བས། རང་ལུས་ལ་ངན་སོང་གསུམ་དང་བདེ་འགྲོའི་རྟེན་སྐྱེད་བྱེད་ཀྱི་རྩ་རླུང་ཐིག་ལེའི་ཆ་མང་པོ་ཡོད་པ་རྒྱུད་ཀློང་གསལ་དང༌། སྒྱུ་འཕྲུལ་གསང་སྙིང་སོགས་ལས་གསུངས་ཤིང༌། དེའི་དབལ་གཅོག་པ་དང་བདེ་ཆེན་དག་པའི་གནས་སུ་འགྲོ་བའི་ལམ་ཤུལ་པོ་ཆེ་བཞིན་དུ་དབྱེ་བ་ལ་རྟོགས་བྱེད་ཀྱི་ཐབས་མཁས་ཕུལ་དུུ་ཕྱིན་པ་ཡིན་པས་རིམ་བཞིན། ལུས་ཀྱི་ལས་དང་རྩ་ཡི་སྒྲིབ་པ་སོགས་བཞི་དག །དབང་བཞི་ཐོབ། ལམ་བསྐྱེད་རིམ་སོགས་བཞིའི་སྣོད་དུ་འགྱུར།

རིག་འཛིན་བཞིའི་ས་བོན་ཐེབས། སྐུ་བཞིའི་གོ་འཕང་ཐོབ་པའི་སྐལ་པ་རྒྱུད་ལ་བཞག་པར་མོས་པ་ནི། རང་གི་སྒོ་གསུམ་དང་བླ་མའི་གསང་གསུམ་འདྲེས་ནས། བླ་མའི་འོད་གསལ་ཐུགས་ཀྱི་ཐིག་ལེར་མངོན་པར་བྱང་ཆུབ་པའི་ཉེ་རྒྱུ་ཐུན་མོང་མ་ཡིན་པ་སྟེ། འདི་ནི་བླ་མ་ལས་སྔར་ཐོབ་པའི་སྨིན་བྱེད་རྒྱུའི་དབང་དང་སྡོམ་པ་ཐོབ་པའི་ནུས་པ་གོང་འཕེལ་དུ་བྱེད་པའི་ལམ་དབང་ཞེས་བྱ། ཏིང་ངེ་འཛིན་གྱི་དབང་ཡང་ཡང་བླང་ན་ཉམས་ཆག་སྐོང་ཞིང་བྱིན་རླབས་འཇུག །ཏིང་ངེ་འཛིན་གྱི་དབང་ལེན་ཇི་ཙམ་དམིགས་པ་གསལ་བརྟན་དེ་ཙམ་དུ་ནུས་པ་ཆེ། དེ་ལྟར་ཡང་ཡང་འབད་པས་དབང་གི་ཡེ་ཤེས་དངོས་སམ་རྗེས་མཐུན་གྱི་ནུས་པ་ཅི་རིགས་སྐྱེས་པ་རྣམས་རྩལ་རྫོགས་བརྟན་པའི་ཆེད་ཤིན་ཏུ་གལ་ཆེའོ། །བསྙེན་པའི་སྐབས་བསྙེན་སྒྲུབ་ལ་འཇུག་པའི་ཐོག་མཐའ་དང༌། དུས་བཟང་ལས་རྒྱུན་དུ་ཚོགས་མཆོད་མ་གྲུབ་ཀྱང་རུང་ཞིང༌། གཏང་རག་གི་མཆོད་བསྟོད་ནོངས་བཤགས་ཉེར་བསྡུ་བསྔོ་སྨོན་ཤིས་བརྗོད་བཅས་བྱ། དེ་ལྟ་བུའི་ཐུན་བཞི་གསུམ་དུ་བྱས་ལ་རྩ་བསྙེན་འབུམ་བཞིའམ་དེ་བཞི་འགྱུར་དུ་བྱས་པ་བཅུ་དྲུག །ཡིག་བརྒྱ་འབུམ་གཅིག་གམ་བཞིའི་གྲངས་བསྙེན་ཐེམས་པས། ཆོ་གའི་གཞུང་སྔ་མ་ལྟར་ལ། དབང་ལེན་གྱི་སྐབས་བུམ་ཐོད་མེ་ལོང་ཤེལ་རྡོ་རྣམས་ཀྱིས་བདག་འཇུག་ལེན་པ་དང༌། ཚོགས་སྐོང་མཆོད་པ་རྒྱས་སྤྲོས་སུ་བྱས་ལ་ཞག་བདུན་ནམ་བདུན་གསུམ་ཙམ་དུ་འབད་པས་སྒྲུབ་པ་དང༌། དངོས་གྲུབ་ལེན་པ་ནི་དབང་བཞི་བླངས་པས་འཐུས་ལ་དམིགས་བསལ་མི་དགོས། གསུམ་པ་ཐུགས་འོད་གསལ་ལ་འཇུག་ལྡང་གི་རྣལ་འབྱོར་ནི། སྤྱིར་ངེས་དོན་ནང་གི་བླ་མ་རང་རིག་གཉུག་མའི་སྒོ་གསུམ་དུ་འདུ་འབྲལ་མེད་པར་བཞུགས་ཀྱང་དེ་ངོ་མ་ཤེས་པས་འཁྲུལ་པ་ལ་ཀུན་རྫོབ་ཐུགས་རྗེ་རིག་རྩལ་གྱི་བླ་མ་སངས་རྒྱས་ཀུན་གྱི་ཕྲིན་ལས་ཀྱི་བྱེད་པོར་དགེ་བའི་བཤེས་གཉེན་གྱི་རྣམ་པར་བསྟན་ནས་དོན་གྱི་ཡིན་ལུགས་ངོ་སྤྲོད་མཛད་པ་པོ་ཉིད།

དཀྱིལ་འཁོར་ཐམས་ཅད་ཀྱི་ཁྱབ་བདག་རྡོ་རྗེ་སེམས་དཔའི་རྣམ་པ་མདུན་དུ་གསལ་བཏབ་པ་ཉིད། བདེ་སྟོང་གཉིས་སུ་མེད་པའི་ཡེ་ཤེས་ཀྱི་ཐིག་ལེར་ཞུ་ནས་སྙིང་དབུས་སུ་ཐིམ་སྟེ་རང་སེམས་དང་རོ་གཅིག་ཏུ་འདྲེས་པས་བརྗོད་བྲལ་སེམས་ཀྱི་རྡོ་རྗེ། ཚིག་དང་ཡིད་དཔྱོད་ཀྱི་མ་བསྒྲིབས་པ་རྗེན་ནེ་མཐོང་བྱུང་སྙམ་པའི་ངང་དུ་མ་བཅོས་པར་བཞག་ལ་ཐུགས་ཡིད་བསྲེ། སླར་རྟོག་པ་ཞིག་འཕྲོ་བར་རྩོམ་པ་དང་སྣོད་བཅུད་ལྷ་དང་ཞིང་ཁམས། སྣང་གྲགས་རིག་པ་བླ་མའི་སྐུ་གསུང་ཐུགས་སུ་ལམ་དུ་ཁྱེར་བའི་དག་སྣང་དང་མ་བྲལ་བར་མོས་གུས་དུང་ངེ་བས་རྒྱས་བཏབ་སྟེ། མཉམ་བཞག་ཅི་ནུས་བྱའོ། །དེ་ལྟར་བླ་མའི་རྣལ་འབྱོར་བསྙེན་སྒྲུབ་ཡན་ལག་བཞི་ལྡན་དུ་བསྒོམས་པས་མཚོན་དུས་གསུམ་གྱི་དགེ་བ་མཐའ་དག་རང་གཞན་སེམས་ཅན་ཐམས་ཅད་ཚེ་རབས་ཐམས་ཅད་དུ་ཆོས་རྗེ་བླ་མ་སངས་རྒྱས་རིན་པོ་ཆེ་ཡང་ཡང་མཇལ་བའི་རྟེན་ཐོབ་པ་དང༌། བླ་མ་སངས་རྒྱས་སུ་ངོ་ཤེས། སྨིན་གྲོལ་གྱི་སྣོད་ལྡན་དུ་གྱུར། ཇི་ལྟར་བསྙེན་པ་བཞིན་ཉམས་སུ་ལེན་ནུས་པའི་སྐལ་བཟང་གིས་ཚེ་འདིར་བླ་མའི་ཐུགས་ཆོས་སྐུའི་ཀློང་དུ་བཙན་ས་ཟིན་པ་དང༌། གལ་སྲིད་དེར་མ་གྲོལ་ན་རང་སེམས་བླ་མར་བསྲེ་བའི་ཏིང་འཛིན་གྱིས་འཆི་བའི་འོད་གསལ་ལ་བརྟན་པ་ཐོབ་ནས་གྲོལ་བ་དང༌། བར་དོར་བླ་མ་དྲན་པས་རིག་འཛིན་གྱི་ཞིང་དུ་བགྲོད་ནུས་པའི་བསྔོ་སྨོན་གྱི་རྒྱས་འདེབས་དང་ཤིས་བརྗོད་བཅས་བྱ་ཞིང་རྗེས་སྤྱོད་ཐམས་ཅད་ཀྱང་བླ་མའི་བཀའ་དྲིན་དང་ཡོན་ཏན་དྲན་པ་འབའ་ཞིག་ལ་བསླབ་པས་ཐུན་དང་ཐུན་མཚམས་ཀྱི་དགེ་སྦྱོར་ཐམས་ཅད་བླ་མའི་རྣལ་འབྱོར་འབའ་ཞིག་ཉམས་ལེན་གྱི་གྲོགས་སུ་འགྲོ་བ་ལ་བསླབ་པར་བྱའོ། །དེ་ལྟར་བསྙེན་སྒྲུབ་ལེགས་པར་གྲུབ་ནས་ཡར་ངོའི་གཟའ་ཚེས་ཤིས་པ་ཞིག་ལ་གཏང་རག་གི་ཚོགས་མཆོད་རྒྱས་པར་ཕུལ་ལ། རྒྱལ་ཐོ་ལ་གཏོར་མ་འབུལ་ཞིང་གཤེགས་གསོལ་བྱས་ལ་ཐོ་བསྡུ་བ་དང༌། མཚམས་ལས་གྲོལ་ཞིང་ཁ་སྐོང་ཞི་བའི་སྦྱིན་སྲེག་ནི་གཞུང་དུ་གསལ་བ་ལྟར་ལ།

དམིགས་བསལ་བསྙེན་སྒྲུབ་ཀྱི་ཁ་སྐོང་ལ། རྩ་སྔགས་གུ་རུ་བཛྲ་ས་ཏྭའི་མཐར་སརྦ་པཱ་པྃ་ཤཱནྟིཾ་ཀུ་རུ་སྭཱ་ཧཱ་ལ་གྲངས་བཟུང༌། འདོད་གསོལ། རྣལ་འབྱོར་པ་བདག་དང་ཡོན་གྱི་བདག་པོའི་ནད་གདོན་སྡིག་སྒྲིབ་འགལ་རྐྱེན་བར་གཅོད་མཆོད་སྦྱིན་གྱི་རྫས་དང་ཡོ་བྱད་མ་ཚོགས་པ་དང༌། ཏིང་ངེ་འཛིན་མ་གསལ་བ་དང༌། ཆོ་ག་ལྷག་པ་དང་ཉམས་པ་དང༌། ལྷ་གོང་འོག་ནོར་བ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་སྦྱར་ནས་བསྙེན་པའི་བཅུ་ཆ་འབུལ་ལོ། །དེ་ལྟར་བསྙེན་སྒྲུབ་ལེགས་པར་གྲུབ་པས་ཁྱད་པར་གྱི་ཕྲིན་ལས། སྡིག་སྦྱང་ཁྲུས། ཚེ་བསོད་རྒྱས་པ། བདུད་རྩི་མཆོག་སྒྲུབ། དབང་བསྐུར། གནས་ལུང༌། རབ་གནས། རིལ་སྒྲུབ་སོགས་སྐབས་སུ་གང་བབ་ཉམས་སུ་བླངས་པས་ཉམས་ཆག་སྐོང་ཞིང༌། ཡེ་ཤེས་རྒྱས་པ་སོགས་རང་གཞན་གྱི་དོན་གཉིས་སྒྲུབ་པའི་ཐབས་ལ་འབད་པར་བྱ་དགོས་སོ། །མཆོག་ཐུན་དངོས་གྲུབ་མཐའ་དག་འབྱུང་བའི་གཞི། །དཀྱིལ་འཁོར་རྒྱ་མཚོའི་ཁྱབ་བདག་རྡོ་རྗེ་སེམས། །སྒྲུབ་པའི་ཐབས་ཚུལ་ཉམས་སུ་ལེན་པའི་ཚུལ། །བྲིས་འདིས་འགྲོ་ཀུན་རྡོ་རྗེའི་སར་ཕྱིན་ཤོག །ཅེས་རང་ཉིད་ཀྱང་ལམ་འདིར་བསྙེན་སྒྲུབ་ཡང་ཡང་བགྱིས་པའི་དད་མོས་ཀྱི་འབྲི་བར་སེམས་པའི་སྟེང༌། ལྷོ་འབྲུག་ཆོས་རྩེའི་བླ་མ་མཁྱེན་ཡོན་རྨད་བྱུང་ངག་དབང་ཡོན་ཏན་རྒྱ་མཚོ་དང༌། བུམ་ཐང་ཉི་ལུང་བཤད་སྒྲུབ་དར་རྒྱས་ཆོས་གླིང་གི་བྱང་འདྲེན་འཇམ་དབྱངས་བརྩོན་འགྲུས་ཟུང་ནས་བསྙེན་སྒྲུབ་ཀྱི་ཆེད་བསྐུལ་བ་བཞིན། འཇིགས་མེད་མཁྱེན་བརྩེ་འོད་ཟེར་རྡོ་རྗེ་ཐུགས་མཆོག་རྩལ་གྱིས་ལྷོ་འབྲུག་སྤ་གྲོ་སྐྱེར་ཆུ་དང་འདབས་འབྱོར་བའི་བསམ་གཏན་གྱི་སྤྱིལ་བུ་ཕུན་ཚོགས་བཀྲ་ཤིས་དགའ་འཁྱིལ་ནས་བྲིས་པ་འགྲོ་ཀུན་བླ་མ་རྡོ་རྗེ་སེམས་དཔའི་གསང་གསུམ་རྒྱན་གྱི་འཁོར་ལོར་ཅི་དགར་རྩེན་པའི་རྒྱུར་གྱུར་ཅིག །སརྦ་དཱ་ལྱཱ་ཎཾ་བྷ་ཝ་ཏུ།།