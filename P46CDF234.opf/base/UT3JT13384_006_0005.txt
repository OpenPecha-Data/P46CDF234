༄༅། །དཔལ་བདེ་བ་ཆེན་པོ་རྡོ་རྗེའི་བདུད་རྩིའི་ཟབ་མོ་བླ་མ་སྒྲུབ་པའི་བརྒྱུད་འདེབས་བཞུགས་སོ།། 

 གཞི་དབྱིངས་སྟོང་ཆེན་མགོན་པོ་ཀུན་ཏུ་བཟང༌། །རང་སྣང་འོད་གསལ་རྡོ་རྗེ་བདུད་རྩི་དང༌། །ཟུང་འཇུག་སྟོན་པ་ཨོ་རྒྱན་སྨན་གྱི་བླར། །གསོལ་བ་འདེབས་སོ་བདེ་སྟོང་ཡེ་ཤེས་སྩོལ། །རྒྱལ་བ་ཀུན་ཡུམ་ཡེ་ཤེས་ཌཱ་ཀི་མ། །སྐད་གཉིས་སྨྲ་བ་ཡེ་ཤེས་གཞོན་ནུ་དང༌། །ཟབ་གཏེར་སྒོ་འབྱེད་ཡེ་ཤེས་བཟང་པོ་ལ། །གསོལ་བ་འདེབས་སོ་བདེ་སྟོང་ཡེ་ཤེས་སྩོལ། །བཀའ་བབས་བྱིན་ཐོབ་པདྨ་མདོ་སྔགས་གླིང༌། །བློ་གྲོས་མཐའ་ཡས་ཆོས་ཀྱི་རྒྱ་མཚོ་སོགས། །བརྒྱུད་འཛིན་ཆོས་བདག་རིམ་པར་བྱོན་རྣམས་ལ། །གསོལ་བ་འདེབས་སོ་བདེ་སྟོང་ཡེ་ཤེས་སྩོལ། །དབང་གིས་རྒྱུད་སྨིན་དམ་ཚིག་རྣམ་པར་དག །བདེ་བ་ཆེན་པོ་བླ་མའི་གསང་གསུམ་གྱི། །དག་རྫོགས་སྨིན་པའི་ཉམས་ལེན་མཐར་ཕྱིན་ཏེ། །མ་གྱུར་འགྲོ་བའི་དོན་ཆེན་སྒྲུབ་ནུས་ཤོག །ཅེས་ཕུན་ཚོགས་རྣམ་རྒྱལ་པས་བྲིས་པའོ།