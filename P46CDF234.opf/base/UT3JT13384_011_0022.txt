འཆི་མེད་འཕགས་མའི་སྙིང་ཐིག་གི་བསྙེན་སྒྲུབ་ལས་གསུམ་གྱི་བཟླས་དམིགས་ལ་དང་པོ་བསྙེན་པའི་དམིགས་པ་ནི། རང་ཉིད་རྗེ་བཙུན་འཕགས་མའི་སྐུར་གསལ་བའི་ཐུགས་ཀར་ཡེ་ཤེས་སེམས་དཔའ་ཚེ་དཔག་མེད་དཀར་གསལ་ཡབ་རྐྱང་ལོངས་སྐུའི་རྒྱན་ཆས་ཅན་གྱི་ཐུགས་ཀར་པདྨ་དཀར་པོའི་སྟེང་ཉི་མ་འོག་ཟླ་བ་སྟེ་ཁ་སྦྱོར་གྱི་ཁོག་སྟོང་དུ་ཐུགས་སྲོག་ས་བོན་ཏཱཾ་གྱི་མཐར་རྡོ་རྗེའི་ཡི་གེ་བཅུ་པ་གཡས་བསྐོར་དུ་འཁོད་པ་ལ་སེམས་གཏད་ནས་བཟླས་པས་ཐུགས་རྒྱུད་བསྐུལ་ཏེ་ཐུགས་སྲོག་ཏཱཾ་དང་སྔགས་ཕྲེང་ལས་འོད་ཟེར་གྱི་སྣང་བ་བསམ་གྱིས་མི་ཁྱབ་པ་མཐའ་ཡས་པ་གཙོ་བོའི་དབུའི་གཙུག་ཏོར་གྱི་ནོར་བུ་ལས་ཐོན་ཏེ་འོད་དེའི་ཀློང་དུ་སྤྲུལ་པའི་སེམས་དཔའ་གཙུག་ཏོར་རྣམ་པར་རྒྱལ་མ་སྐུ་མདོག་དཀར་གསལ་གཡས་སྐྱབས་སྦྱིན་པུས་མོ་གཡས་པའི་སྟེང་དུ་བརྐྱང་སྟེ་སྡིག་མཛུབ་ཀྱིས་ལྕགས་ཀྱུ་འགུགས་ཐབས་སུ་བསྣམས་པ། གཡོན་པས་ཐུགས་ཀའི་ཐད་དུ་མཆོག་སྦྱིན་གྱི་ཕྱག་རྒྱས་ཚེའི་བུམ་པ་བདུད་རྩིའི་རྒྱུན་འབེབས་བཞིན་པ་བསྣམས་པ། ཞབས་སེམས་མའི་སྐྱིལ་ཀྲུང་གིས་པད་ཟླ་ལ་བཞུགས་པ། འོད་དང་འོད་ཟེར་འབར་བཞིན་པ་གྲངས་མེད་པ་ཉི་ཟེར་གྱི་རྡུལ་བཞིན་དུ་སྟེང་འོག་ཕྱོགས་མཚམས་ཀུན་ཏུ་བར་མེད་པ་སྤྲོས་པས་རྩ་བའི་དཀྱིལ་འཁོར་སྒྲོལ་མ་རིགས་བཞི། སྒོ་མ་རྣམས་དང༌། ཕྱོགས་དུས་རྒྱལ་བ་སྲས་བཅས། རྒྱུད་སྡེ་དྲུག་གི་ཡི་དམ། གནས་ཡུལ་གྱི་དཔའ་བོ་མཁའ་འགྲོའི་ཚོགས་དང་རྡོ་རྗེའི་ཆོས་སྲུང་རྒྱ་མཚོར་བཅས་པའི་མཁྱེན་བརྩེ་ནུས་གསུམ་གྱི་ཡོན་ཏན་བསམ་ལས་འདས་པའི་བྱིན་རླབས་ནུས་སྟོབས་དང་ཕྱི་བརྟན་པ་སྣོད་ཀྱི་འཇིག་རྟེན་གྱི་འབྱུང་བ་ལྔ་ཡི་དྭངས་བཅུད། ནང་གཡོ་བ་བཅུད་ཀྱི་སེམས་ཅན་གྱི་ཚེ་བསོད་དཔལ་འབྱོར་དབང་ཐང་ཆོས་སྲིད་ཀྱི་དགེ་མཚན་རྨད་དུ་བྱུང་བའི་དྭངས་བཅུད་ཡོན་ཏན་ཐམས་ཅད་ཀུན་འདུས་པའི་དངུལ་ཆུ་ཞེས་བཅུད་ལེན་གྱི་རྫས་གྲུབ་པ་སྟེ་སྟོན་ཟླ་ལྟར་དཀར་བ།

ཉི་མ་ལྟ་བུའི་འོད་ཟེར་ཅན། གཡས་བསྐོར་དུ་འཁྱིལ་ཞིང༌། གྲུབ་པའི་རྟགས་གཡུང་དྲུང་དང་དགའ་བ་འཁྱིལ་བ་སོགས་བཀྲ་ཤིས་པའི་རི་མོ་སྣ་ཚོགས་པས་བཀྲ་བ། ནུས་པ་གང་ལ་རེག་པ་ཙམ་གྱིས་གླང་པོ་ཆེའི་སྟོབས། ཉི་ཟླའི་ཚེ། རྡོ་རྗེའི་ལུས་བཅུ་དྲུག་གི་ལང་ཚོ་ཅན་དུ་བསྒྱུར་ནུས་ཤིང༌། ལྕགས་ལ་རེག་པ་ཙམ་གྱིས་གསེར་དུ་འགྱུར་བ། ཤིང་སྐམ་ལ་གཏོར་བ་ཙམ་གྱི་ལོ་འབྲས་མེ་ཏོག་ཕུན་སུམ་ཚོགས་པ་སྐད་ཅིག་གིས་འབྱུང་བ་ཞིག་སྟེ། དེ་ལྟ་བུའི་རྣམ་པ་བདེ་བ་ཆེན་པོའི་གཟི་བྱིན་འབར་བ་བསྡུས་སྟེ་བདག་གི་ཕུང་ཁམས་སྐྱེ་མཆེད་དང༌། སྒྲུབ་པའི་རྫས་རིལ་བུ་སྨན་རཀ་གཏོར་མཆོད་ཐམས་ཅད་ལ་ཐིམ་པས་མེ་ཏོག་ལ་ཆར་གྱིས་བྲན་པ་བཞིན་བྱིན་རླབས་གཟི་བརྗིད་ནུས་མཐུ་རྣམས་དཔལ་དུ་འབར་བར་བསམ་ལ་རྡོ་རྗེའི་ཡི་གེ་བཅུ་པ་འབའ་ཞིག་བཟླ། དྲིལ་སྒྲུབ་ཀྱི་སྐབས་དེའི་མཇུག་ཏུ་སྔགས་དེ་ལ་མཐུད་ནས་གསལ་གདབ། ཡེ་ཤེས་སེམས་དཔར་དེའི་དམིགས་པ་བཞག་ནས་ཐུགས་སྲོག་ཏཱཾ་ཧྲཱིཿར་བསྒྱུར་བའི་མཐར་རང་སྔགས་བཀོད་སྤྲུལ་པར་ཐུགས་ཀར་ཉི་ཟླའི་གྭ་འུའི་དབུས་སུ་བྷྲཱུྃ་མཐར་སྔགས་ཕྲེང་བཀོད་པ་ཡིན། གཉིས་པ་བསྒྲུབ་པའི་དམིགས་པ་ནི། དཀྱིལ་འཁོར་ལྷ་ཚོགས་རྣམས་ཀྱི་སྐུ་ལས་འོད་ཟེར་སྤྲོ་བསྡུ་སྔར་ལྟར་བྱས་པས་བརྟན་གཡོའི་དྭངས་བཅུད་གྲུབ་པའི་དངུལ་ཆུ་ལྟ་བུ་ལྷ་གཙོ་འཁོར་ཐམས་ཅད་ལ་ཐིམ་པས་ཀུན་ཀྱང་སྐུ་ཟག་མེད་བདེ་ཆེན་གྱི་ཉམས་རབ་ཏུ་རྒྱས། གསུང་གཞོམ་མེད་རྡོ་རྗེའི་སྔགས་ཀྱི་སྒྲ་གདངས་སྙན་བརྗིད་ཆགས་ཁྲོའི་ཚུལ་གྱིས་བུང་བ་ཚང་ཞིག་པ་བཞིན་བསྒྲགས། ཐུགས་ཞི་རྒྱས་དབང་དྲག་མཆོག་གི་དགོངས་པ་མི་འགྱུར་བའི་ཏིང་ངེ་འཛིན་ལ་སྙོམས་པར་ཞུགས་པས་འཁོར་ཆོས་ཕུང་པོ་ལྔ་དང་འབྱུང་ལྔ་སྐྱེ་མཆེད་དབང་ཡུལ་དང་བཅས་པ་སྒྲོལ་མ་རིགས་ལྔའི་རྡོ་རྗེ་གདན་གསུམ་ཚང་བའི་དཀྱིལ་འཁོར་དུ་སད་པའི་དག་ཆེན་ཡེ་ཤེས་ཆེན་པོའི་རོལ་པ་སྐུ་གསུང་ཐུགས་ཡོན་ཏན་ཕྲིན་ལས་དབྱེར་མེད་པ་མི་ཟད་རྒྱན་གྱི་འཁོར་ལོར་སད་པར་བསམ་ལ་སྒྲོལ་མ་རིགས་བཞིའི་ཐུགས་སྲོག་པདྨ་ཉི་ཟླའི་གྭའུའི་སྦུབས་ཏཱཾ་བྷྲཱུཾ་ཧྲཱིཿཧཱུྃ་གསལ་བ་ལ་དམིགས་པ་གཏད་དེ་གཙོ་མོ་གསུམ་དང་རིགས་བཞིའི་སྔགས་སོ་སོར་བཟླ་བའོ།

།གསུམ་པ་ལས་སྦྱོར་གྱི་དམིགས་བཟླས་ནི། གཙོ་མོ་གསུམ་གྱི་ཐུགས་རྗེའི་འོད་ཟེར་གྱིས་སྒྲོལ་མ་རིགས་བཞི་ལས་བཞིའི་དགོངས་པ་ལ་སྙོམས་པར་ཞུགས་པར་བསྐུལ། རིགས་བཞིའི་སྒྲོལ་མའི་ཞི་རྒྱས་དབང་དྲག་གི་ཏིང་འཛིན་གྱི་འོད་ཟེར་ཕྲིན་ལས་བཞི་སྒྲུབ་སྒོ་བཞིའི་ཕོ་ཉ་བཞི་བསྐུལ་བས་དེ་དག་གི་སྤྲུལ་པའི་ཕོ་ཉ་དཀར་སེར་དམར་ནག་ནམ་མཁའ་གང་བ་ཉི་ཟེར་གྱི་རྡུལ་བཞིན་སྤྲོས་ཏེ་ལས་བཞི་གང་འདུལ་གྱི་མཛད་པ་མཐའ་ཡས་པས་ནད་གདོན་ཞི། ཚེ་བསོད་རྒྱས། ཁམས་གསུམ་མོས་པ་བཞིའི་དབང་དུ་འདུས། དགྲ་བགེགས་ཚར་གཅོད་པ། ཐུན་མོང་གི་ལས་བཞི། སྡིག་སྒྲིབ་ཞི། རིག་རྩལ་རྒྱས། རླུང་སེམས་དབང་དུ་འདུས། གཟུང་འཛིན་ཚར་བཅད་པ་མཆོག་གི་ཕྲིན་ལས་བཞི་མཐར་ཕྱིན་པར་བསམ་ལ་ཐོ་རངས་ཞི་བ། ཉི་ཤར་རྒྱས་པ། དགོང་མོ་དབང༌། སྲོད་དྲག་པོར་བཟླ་བར་གསུངས་སོ། 