༈ རྩ་བའི་དམ་ཚིག་གི་རིམ་པ་བཞུགས་སོ།། ན་མོ་གུ་ར་ཝེ། ཁེ་ཉེན་ཚད་མེད་དངོས་གྲུབ་རྒྱ་མཚོའི་མཛོད། །བླ་མ་རྡོ་རྗེ་འཛིན་པ་ལ་བཏུད་དེ། །རྡོ་རྗེ་ཐེག་པའི་རྩ་བའི་ལྟུང་བ་ནི། །འདའ་ཀ་རྡོ་རྗེ་གསུམ་གྱི་དམ་ཚིག་ལས། །གྱེས་པའི་དབྱེ་བ་ཉི་ཤུ་རྩ་བདུན་ནི། །རྒྱུད་ནས་གསུང་བཞིན་འདི་རུ་བཤད་པར་བྱ། །སྐུ་གསུང་ཐུགས་ཀྱྀ་དམ་ཚིག་ལ་ནང་གསས་དབྱེ་བ་དགུ་རེ་ཡོད་པས་རིམ་པར། །མ་བྱིན་ལེན་པ་སྐུ་ཕྱིའི་ཕྱི་མི་ཚངས་སྤྱོད་ཕྱིའི་ནང་སྲོག་གཅོད་པ་ཕྱིའི་གསང་བ། །ཕ་མ་དང་རྡོ་རྗེའི་སྤུན་སྲིང་དང་རང་ལུས་ལ་སྨོད་པ་ནང་གི་ཕྱི། །ཆོས་དང་གང་ཟག་ལ་སྨོད་པ་ནང་གི་ནང་རང་གི་ལུས་ལ། །དཀའ་ཐུབ་དང་བརྡེག་སོགས་ནང་གི་གསང་བ་རྡོ་རྗེའི་སྤུན་སྲིང་གི །ལུས་ལ་བརྡེག་པ་གཟས་པ་རྒྱན་ལ་སྨོད་པ་གསང་བའི་ཕྱི་དངོས་སུ་བརྡེག་པ། །བླ་མའི་ཡུམ་ལ་གཙེས་པ་གྲོགས་ཀྱི་ཡུམ་ལ་སྤྱད་པ་ལ་སོགས་གསང་བའི་ནང༌། །སྐུ་ཡི་གྲིབ་མ་འགོངས་པ་དང་སྤྱན་སྔར་དུ། །མ་གུས་པ་དང་བག་མེད་པའི་སྤྱོད་ལམ་མི་མཛེས་པ། །རྐང་ལག་བརྐྱང་ནས་འདུག་པ་བབ་ཅོལ་དུ་སྨྲ་རྒོད་དང༌། །གསུང་ལ་རྒོལ་བ་དང་སྒེག་འཆོས་ལ་སོགས་པ་གསང་བའི་གསང་བ། །སྐུ་ཡི་དམ་ཚིག་ཉམས་པ་མཐོལ་ལོ་བཤགས། །རྫུན་དང་གསུང་ཕྱིའི་ཕྱི་ཕྲ་མ་ཕྱིའི་ནང་ཚིག་རྩུབ་སྨྲ་ཕྱིའི་གསང་བ་དང༌། །ཆོས་ཀྱི་ཚིག་སྨྲ་ནང་གི་ཕྱི་དང་དེ་དོན་ཡིད་ལ་སེམས་པ་ནང་གི་ནང་དང༌། གནས་ལུགས་རྣལ་འབྱོར་དུ་བྱེད་པ་རྣམས་ལ་གཤེ་ཞིང་སྐུར་པ་ནང་གི་གསང་བ། །རྡོ་རྗེའི་སྤུན་སྲིང་དང་གསང་བའི་ཕྱི་བླ་མའི་ཕྱག་རྒྱ་དང༌། །ཉེ་འཁོར་ཚིག་བརྙས་པ་གསང་བའི་ནང་བླ་མས་ཇི་སྐད་གསུངས། །བརྙས་ཤིང་མ་བསྒྲུབ་བཀའ་ལས་འདས་པ་གསང་བའི་གསང་བ་སོགས། །གསུང་གི་དམ་ཚིག་ཉམས་པ་མཐོལ་ལོ་བཤགས། །སྤྱིར་གཞན་གྱི་ནོར་དང་བྱེ་བྲག་ཏུ་བླ་མའི་དཀོར་ལ་བརྣབ་པ་ཐུགས་ཕྱིའི་ཕྱི། །སེམས་ཅན་སྤྱི་དང་རྡོ་རྗེའི་མཆེད་ལྕམ་ལ། །གནོད་སེམས་འཆང་དང་ཕྱིའི་ནང་ཆོས་དང་གང་ཟག་དང༌།

།རང་གི་བླ་མ་དང་ནི་ལམ་གྱི་ཆོས་ལ་ལོག་པར་ལྟ་ཕྱིའི་གསང་བ། །སྤྱོད་པ་ལོག་པ་བག་མེད་ཐོ་ཅོ་ནང་གི་ཕྱི་དང་སྒོམ་པ་བྱིང་རྒོད་དང་གོལ་སྒྲིབ་ནང་གི་ནང་དང་ལྟ་བ་ལོག་པ་རྟག་ཆད་དང་མཐར་འཛིན་ནང་གི་གསང་བ། ལྟ་བ་སྒོམ་པ་སྤྱོད་པ་གསང་བའི་ཕྱི་ཡི་དམ་གྱི་ལྷ་གསང་བའི་ནང་དང་ནི། །བླ་མའི་རྣལ་འབྱོར་རྡོ་རྗེའི་མཆེད་ལྕམ་ལའང༌། །བརྩེ་གདུང་ཡིད་ལ་མ་བསྒོམས་ཉིན་ཞག་གི །ཐུན་ལས་འདས་སོགས་གསང་བའི་གསང་བ་ཐུགས་ཀྱི་དམ་ཚིག་རྣམས། །ཉམས་པར་གྱུར་པ་ཐམས་ཅད་མཐོལ་ལོ་བཤགས། །གཞན་ཡང་གསང་བར་འོས་དང་གཉེར་གཏད་པ། །གསང་བར་ཁས་བླངས་བསྒྲགས་ཤིང་དམ་ལས་འདས། །འདི་དག་རྩ་བའི་དམ་ཚིག་ཆེན་པོ་སྟེ། །འགལ་ཉམས་འདས་རལ་གྱུར་པ་མཐོལ་ལོ་བཤགས། །རྣལ་འབྱོར་བློ་རྟོགས་རིམ་པའི་གནད་བཀག་རྣམས། །དུས་དང་འབྲེལ་ཏེ་རྒྱུད་ལས་གསུངས་པའི་དོན། །ཅི་བཞིན་མ་ཤེས་བག་མེད་ལེ་ལོ་དང༌། །ཉོན་མོངས་ཤུགས་དྲག་གཉེན་པོ་སྟོབས་ཞན་པས། །དངོས་གྲུབ་གཡེལ་ཞིང་མནར་མེད་རྒྱུར་གྱུར་གང༌། །མཐོལ་ལོ་བཤགས་སོ་བྱང་ཞིང་དག་པར་མཛོད། །དངོས་གྲུབ་རྣམ་གཉིས་ཚེ་འདིར་ཐོབ་པར་ཤོག །ཅེས་ཡི་གེ་བརྒྱ་པ་བརྗོད། །དེ་ལྟར་རིམ་པར་རྒྱབ་བརྟེན་ལུང་གིས་དཔང་པོར་བྱས་ན། དམ་ཚིག་གསུམ་བཀོད་ལས། འགྲོ་བའི་སྨིན་སོ་གསུམ་དག་ལས། །སྔགས་ཀྱི་དམ་ཚིག་གསུམ་དུ་བཤད། །སྐུ་དང་གསུང་དང་ཐུགས་དག་ལས། །རེ་རེ་ལ་ཡང་དགུ་དགུ་སྟེ། །ཉི་ཤུ་བདུན་དུ་རྣམ་པར་དབྱེ། །ཞེས་དང༌། དམ་ཚིག་བཀོད་པ་མཆོག་གི་རྒྱུད་ལས། སྤྱིར་ཡང་རྩ་བའི་དམ་ཚིག་ལས། །གསང་བར་འོས་དང་གཉེར་གཏད་དང༌། །གསང་བར་ཁས་བླངས་བསྟན་པ་དང༌། །སྨས་དང་ཡིད་ཀྱིས་ལོག་སྤྱད་ན། །འདི་ཡང་མནར་མེད་རྒྱུར་འགྱུར་རོ། །ཞེས་དང༌། དམ་ཚིགས་ཉམས་པའི་རྐྱེན་ནི། ཤེལ་གྱི་ཁང་བུ་བརྩེགས་པའི་རྒྱུད་ལས། །སྔགས་འཆང་རྣལ་འབྱོར་བརྩོན་པ་ན། །བདུད་རྣམས་མོས་པ་བསྒྱུར་བ་ཡིས། །དམ་ཚིག་ཉེས་པ་རྣམ་པར་བརྩམ། །དེ་བས་རབ་ཏུུ་ཤེས་པར་བྱ།

།བླ་མའི་ཐུགས་ནི་སྐད་ཅིག་ཀྱང༌། །དཀྲུགས་པར་བྱ་བ་མ་ཡིན་ནོ། །དེ་བཞིན་རྡོ་རྗེའི་སྤུན་སྲིང་ལ། །སྨོད་ཅིང་རྩུབ་པའི་འདུ་ཤེས་སྤོངས། །ཞེས་སོ། །བསྲུང་བའི་ཚུལ་ནི། དེ་ཉིད་ལས། དེས་ན་སྔགས་པས་འབད་པར་ཡང༌། །ཤེས་བཞིན་གྱིས་ནི་ཟིན་པར་བྱ། ཞེས་སོ། །ཉམས་པའི་ཉེས་དམིགས་ནི། འཁོར་ལོ་རིན་པོ་ཆེ་རྣམ་པར་བརྩེགས་པའི་རྒྱུད་ལས། སྐུ་ཡི་དམ་ཚིག་ལས་འདས་ན། །སངས་རྒྱས་སྐུ་ཞེས་ཚིག་དང་བྲལ། །འདི་ལྟར་ཁམས་གསུམ་སེམས་ཅན་རྣམས། །སྲོག་ནི་དུས་གཅིག་བཅད་པ་བས། །ཕས་ཕམ་པ་ནི་སྡིག་མཐའ་ཡས། །དེ་བཞིན་གསུང་ནི་ཞིག་པ་ན། །སངས་རྒྱས་གསུང་གི་ཚིག་མི་གནས། །ཁམས་གསུམ་སེམས་ཅན་ཐམས་ཅད་ཀྱི། །ལྕེ་ཡི་དབང་པོ་དུས་གཅིག་ལ། །བཅད་པའི་སྡིག་པས་འདི་མཐའ་ཡས། །གལ་ཏེ་ཐུགས་ཉམས་གྱུར་པ་ན། །ཁམས་གསུམ་གང་བའི་བསམ་གཏན་པའི། །དོན་ལ་གནས་པའི་དགེ་སློང་རྣམས། །རུས་གཅིག་སེམས་དཀྲུགས་སེམས་སུན་ཕྱུང༌། །སྡིག་པ་འདི་ནི་ཕ་མཐའ་ཡས། །ཞེས་སོ། །དེ་ལྟར་དངོས་སུ་ཉམས་པ་ལྟ་ཅི། རྨི་ལམ་དུ་བྱུང་བ་ཡང་འཕྲལ་དུ་བཤགས་དགོས་པ་ནི། བཀོད་པ་ཆེན་པོ་ལས། བླ་མ་དང་ནི་ཉེ་བའི་འཁོར། །དེ་བཞིན་རྡོ་རྗེ་སྤུན་སྲིང་ལ། །ངན་སྨྲས་ཚིག་གི་ཟུར་ཙམ་ཡང༌། །བརྡ་འམ་དངོས་པོར་བརྗོད་མི་བྱ། །གལ་ཏེ་རྨི་ལམ་དག་ཏུ་ཡང༌། །བྱུང་ན་ཡིད་ཀྱིས་བཤགས་པར་བྱ། །དངོས་དང་ཡིད་ཀྱིས་བྱས་པ་དག །གལ་ཏེ་དྲན་པས་མ་ཟིན་པར། །ཐལ་བར་གྱུར་ཀྱང་མ་བཤགས་ན། །ཐུར་དུ་བལྟས་ཏེ་དམྱལ་བར་འགྲོ། །ཞེས་སོ། །བསྲུང་བའི་ཕན་ཡོན་སྤྱི་དང་བྱེ་བྲག་གཉིས་ལས་དང་པོ། །ཤེལ་གྱི་ཁང་བུ་བརྩེགས་པའི་རྒྱུད་ལས། །དམ་ཚིག་མཆོག་དང་ལྡན་གྱུར་ན། །ཚེ་རིང་ནད་མེད་ལོངས་སྤྱོད་འཕེལ། །མཁའ་འགྲོས་སྟོང་གྲོགས་བྱེད་པ་དང༌། །གྲུབ་པ་བརྒྱད་རྣམས་དབང་བསྒྱུར་ཞིང༌། །ཐར་པའི་བདག་པོ་མཆོག་ལ་རེག །ཅེས་དང༌། །གཉིས་པ་ལའང་དམ་ཚིག་མཆོག་གི་རྒྱུད་ལས། རྩ་བ་གསུམ་ལ་ངེས་དབྱེ་བ། །དགུ་ཡིས་རྣམ་པར་ཕྱེ་བ་ལས།

།ཉི་ཤུ་བདུན་གྱི་དབྱེ་བ་ཡིས། །སྔགས་ལས་ཁྱད་པར་ནང་པ་ཡི། །དམ་ཚིག་རྣམ་པར་བསྡུས་ཏེ་ཕྱེ། །འདི་ལས་འགལ་བར་མ་བྱས་ན། །རྡོ་རྗེ་འཛིན་པ་རྫོགས་སངས་རྒྱས། །ཚེ་འདི་ཉིད་ལ་འཐོབ་པར་ངེས། ཞེས་དང༌། སྔ་མ་ལས། རྣལ་འབྱོར་དམ་ཚིག་ལྡན་པ་ཡིས། །དངོས་གྲུབ་ཡ་མཚན་ཆེན་པོ་འགྲུབ། །ཕྲིན་ལས་བཞི་པོ་ཐོགས་མེད་ཅིང༌། །རྟོག་པ་མཆོག་ནི་གོང་དུ་འཕེལ། །ཞེས་སོ། །མཆོག་གི་དངོས་གྲུབ་ཡང་བླ་མའི་ཕྱོགས་ཀྱི་དམ་ཚིག་ལ་རག་ལས་ཚུལ་ནི། རྡོ་རྗེ་སྙིང་པོ་སྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པ་རྣམ་བཤད་པ། །ཀུན་ཀྱང་རང་གི་སེམས་ལས་སོ། །དེ་ཡི་ཕན་པ་བླ་མས་ཤེས། །དེ་ཕྱིར་སེམས་ལ་འདྲིས་པའི་མིས། །སངས་རྒྱས་ཞིང་ཁམས་མཐོང་བ་དང༌། །སྐུ་གསུམ་ཚད་དུ་འབྱོངས་པ་དང༌། །སངས་རྒྱས་ཡོན་ཏན་མངོན་པར་འགྲུབ། །བླ་མ་རྟག་ཏུ་བརྟེན་པའི་མིས། །མཁའ་འགྲོའི་གཟུགས་རྣམས་མཐོང་བ་དང༌། །དེ་ཡི་བྱིན་རླབས་འཇུག་པ་དང༌། །དུས་གསུམ་ལུང་ཡང་སྟོན་པ་དང༌། །སྐྱེ་ཤི་གཉིས་ལ་དབང་ཐོབ་འགྱུར། །གྲོགས་ལ་བརྩེ་གདུང་ལྡན་པའི་མིས། །འགྲོ་བ་ཐམས་ཅད་འདུ་བ་དང༌། །ཀུན་ཀྱང་སྙན་པར་གྲགས་པ་དང༌། །གཟུགས་ཅན་ཀུན་ཀྱང་བྱམས་པ་དང༌། །མཁའ་འགྲོ་མ་རྣམས་འདུ་བ་དང༌། །མ་བསྒྲུབ་དངོས་གྲུབ་འབྱུང་བ་དང༌། །ངག་ལ་ནུས་པ་འབར་བ་དང༌། །དེ་བཞིན་མཆོག་དང་ཐུན་མོང་གི །དངོས་གྲུབ་ཐམས་ཅད་འགྲུབ་པར་འགྱུར། །ཞེས་སོ། །དུས་དང་གསོ་ཚུལ་ནི། རྡོ་རྗེ་ཉི་མ་ལས། སྤྱིར་ནི་དམ་ཚིག་ཁྱད་པར་ལས། །དུས་ལས་ཁྱད་པར་ངེས་ཕྱེ་བ། །དམ་ལས་འགལ་ཞེས་ཉེས་བྱས་གང༌། །ཞག་གི་བར་མ་ཆོད་པ་ནི། །དམིགས་པའི་ཡུལ་ལས་བཤགས་བྱས་ན། །དེས་ནི་སོར་ཡང་ཆུད་པའོ། །ཉམས་ཞེས་ཟླ་བས་མ་ཆོད་པར། །འགྱོད་པ་དྲག་པོས་བཤགས་པས་སོ། །དམ་ལས་འདས་ན་ལོ་དག་གིས། །བར་དུ་མ་ཆོད་བཤགས་པས་སོས། །ལོ་ནི་གཉིས་དང་གསུམ་དག་ལ། །དམ་ཚིག་རལ་བ་ཞེས་བྱ་བ། །མཆོག་ཏུ་དྲག་ན་བསོ་རུ་རུང༌། །ལོ་གསུམ་དག་ལས་འདས་པ་ནི།

།ནམ་ཡང་གསོ་བར་མི་རུང་སྟེ། །གལ་ཏེ་བླངས་ན་གཉིས་ཀ་འཚིག །ངེས་པར་ས་སྤྱོད་སྡུག་བསྔལ་ལས། །རྒྱུན་དུ་སྤྱོད་པ་ཁོ་ནའོ། །འགལ་ན་ཚོགས་ཀྱི་འཁོར་ལོས་བཤགས། །ཉམས་ན་རང་གིས་བདོག་པས་བསྐང༌། །འདས་ན་བུ་དང་ཆུང་མ་དང༌། །ཉེ་འཁོར་ལུས་དང་ངག་དག་དང༌། །ཡིད་དང་བདོག་པར་བཅས་པས་བསྐང༌། །རལ་བ་རང་གི་སྲོག་གིས་བསྐང༌། །ཞེས་སོ། །དེ་ལྟར་ཉམས་པ་དག་གིས་སྔར་བྱས་ལ་འགྱོད་པ་དྲག་པོ་ཕྱིན་ཆད་སྡོམ་སེམས་དང་བཅས་ལོ་ཟླས་མ་ཆོད་པར་འཕྲལ་དུ་བླ་མ་རྡོ་རྗེའི་སྤུན་སྲིང་དངོས་སུ་བཞུགས་ན་མདུན་དུ་ཚོགས་དང་ཡོ་བྱད་ཀྱིས་མཉེས་པར་བྱས་ལ་བཤགས། མེད་ན་སྐུ་གཟུགས་ལ་སོགས་པའི་མདུན་དུ་ཚོགས་དང་ཡི་གེ་བརྒྱ་པ་སོགས་འབད་དེ་བཤགས་ན་དག་པར་འགྱུར་རོ། །རང་བཞིན་རྫོགས་པ་ཆེན་པོའི་བསྲུང་མཚམས་ལས་འདས་པའི་དམ་ཚིག་འདའ་ཉམས་མེད་པ་ཡིན་ཡང་ལམ་ཉམས་སུ་ལེན་པའི་རྣལ་འབྱོར་པ་རྣམས་ཀྱིས་དམ་ཚིག་ལ་གནས་དགོས་པར་གསུངས་པ་དང་རང་འདྲའི་ལྷོད་པོ་འགའ་ལ་དྲན་པའི་གསོས་སུ་དམིགས་ཏེ། དམ་ཚིག་གི་རིམ་པ་རྣམ་གྲོལ་རྒྱ་མཚོ་ཇི་ལྟ་བ་ལས། ངག་འདོན་ཚིག་བཅད་དུ་བྱས་ནས་ལྕེ་བཙུན་སྙིང་ཐིག་གི་ཆ་ལག་ཏུ་སྔགས་མིང་གཟུགས་བརྙན་པ་རིག་འཛིན་སྣ་ཚོགས་རང་གྲོལ་པས་སྤེལ་བའི་དགེ་བས་རང་གཞན་གྱི་དམ་ཚིག་ཉམས་ཆག་ཐམས་ཅད་སོར་ཆུད་དེ་དངོས་གྲུབ་རྣམ་གཉིས་ཚེ་འདིར་ཐོབ་པའི་རྒྱུར་གྱུར་ཅིག། །མངྒ་ལཾ། དགེའོ། དགེའོ། དགེའོ།། །། PAGE PAGE 6 FILENAME S-10.doc