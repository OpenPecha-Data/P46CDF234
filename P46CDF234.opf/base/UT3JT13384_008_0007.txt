ཡང་གཏེར་གསང་བདག་རྡོ་རྗེ་མེ་འབར་གྱི་བླ་མ་བརྒྱུད་པ་ལ་གསོལ་བ་འདེབས་པ་བྱིན་རླབས་སྤྲིན་ཆེན་བཞུགས། ཆོས་སྐུའི་སྟོན་པ་རང་བྱུང་ཀུན་ཏུ་བཟང༌། །ལོངས་སྐུའི་སྟོན་པ་རང་སྣང་རྡོ་རྗེ་སེམས། །ཟུང་འཇུག་སྤྲུལ་སྐུའི་སྟོན་པ་གསང་བའི་བདག །གསོལ་བ་འདེབས་སོ་མཁྱེན་བརྩེ་ནུས་པ་སྩོལ། །རྒྱལ་བ་ཀུན་འདུས་པདྨ་ཀ་ར་དང༌། །དབྱིངས་ཕྱུག་ཡེ་ཤེས་ཌཱ་ཀི་མཚོ་རྒྱལ་ཡུམ། །ཟབ་གཏེར་མཛོད་འཛིན་དབུ་རུ་ཤཀྱཱ་འོད། །གསོལ་བ་འདེབས་སོ་མཁྱེན་བརྩེ་ནུས་པ་སྩོལ། །བཀའ་བབ་བདུན་ལྡན་པདྨ་མདོ་སྔགས་གླིང༌། །གར་གྱི་དབང་ཕྱུག་བློ་གྲོས་མཐའ་ཡས་དང༌། །གྲུབ་བརྙེས་རིག་འཛིན་ཚེ་དབང་རྒྱ་མཚོའི་ཞབས། །གསོལ་བ་འདེབས་སོ་མཁྱེན་བརྩེ་ནུས་པ་སྩོལ། །འཇམ་དབྱངས་དངོས་སྣང་དྷརྨ་མ་ཏི་དང༌། །པདྨའི་རྒྱལ་ཚབ་རབ་གསལ་ཟླ་བའི་མཚན། །ཐུབ་བསྟན་ཀུན་བདག་ཆོས་ཀྱི་རྒྱ་མཚོ་ལ། །གསོལ་བ་འདེབས་སོ་མཁྱེན་བརྩེ་ནུས་པ་སྩོལ། །བཀའ་དྲིན་མཉམ་མེད་རྩ་བརྒྱུད་བླ་མ་དང༌། །གསང་བའི་བདག་པོ་རྡོ་རྗེ་མེ་འབར་རྩལ། །དམ་ཚིག་ལ་གནས་མཁའ་འགྲོ་ཆོས་སྐྱོངས་ལ། །གསོལ་བ་འདེབས་སོ་མཁྱེན་བརྩེ་ནུས་པ་སྩོལ། །དེ་ལྟར་རྩེ་གཅིག་གསོལ་བའི་བྱིན་རླབས་ཀྱིས། །ངེས་འབྱུང་བྱང་ཆུབ་སེམས་གཉིས་རྒྱུད་ལ་སྐྱེས། །བསྐྱེད་དང་རྫོགས་པའི་ཉམས་ལེན་གནད་དུ་སྨིན། །ཀ་དག་ལྷུན་གྲུབ་མྱུར་ལམ་མཐར་ཕྱིན་ཏེ། །ཇི་ལྟ་ཇི་སྙེད་མཁྱེན་པའི་ཉིན་བྱེད་འབར། །རིགས་དྲུག་འགྲོ་ལ་བརྩེ་བའི་གེ་སར་བཞད། །འཁོར་བ་དོང་སྤྲུགས་ནུས་པའི་མཐུ་གྲུབ་ནས། །ཡིད་ཅན་ཀུན་གྱི་མགོན་དུ་འགྱུར་བར་ཤོག །ཅེས་པའང་ཕུན་ཚོགས་རྣམ་རྒྱལ་པས་གསོལ་བ་བཏབ་པའོ། ། 