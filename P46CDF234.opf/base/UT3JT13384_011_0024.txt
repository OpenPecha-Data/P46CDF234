༄༅། །ཡོངས་རྫོགས་འཆི་མེད་སྙིང་ཐིག་དང༌། འཕགས་མའི་སྙིང་ཏིག་གི་གཏོར་མའི་པྲ་ཁྲིད་འཆི་མེད་འདོད་པ་འཇོ་བའི་དགའ་སྟོན་ཞེས་བྱ་བ་བཞུགས་སོ།།ཨ་མྲྀ་ཏཾ་ཛྙཱ་ན་སྭ་ཡཾ་བྷཱུ་གུ་རུ་ནིརྨ་ཀཱ་ཨཱ་ཡུ་ཏིཥྛནྟུ། རྒྱལ་ཀུན་གསུང་གི་རྡོ་རྗེ་ཚེ་དཔག་མེད། །བདེ་ཆེན་ཡེ་ཤེས་ཚེ་སྦྱིན་འཕགས་མ་ཡུམ། །གཙུག་ཏོར་ལས་སྐྱེས་བདུད་བཞིའི་གཡུལ་ལས་རྒྱལ། །རྣམ་གསུམ་ཚེ་ཡི་ལྷ་དེར་གུས་ཕྱག་འཚལ། །མཆོག་ཐུན་དངོས་གྲུབ་མ་ལུས་སྒྲུབ་པའི་རྟེན། །རྟེན་མཆོག་འཆི་མེད་སྙིང་པོ་འཁྱིལ་བའི་དཔལ། །དཔལ་ལྡན་བླ་མའི་ཞལ་ལུང་བདུད་རྩི་མཆོག །མཆོག་ཏུ་དངས་ཤིང་དད་པས་འདི་ན་སྤེལ། ཇི་སྐད་དུ། ཨོ་རྒྱན་ཚེ་དཔག་མེད་པའི་ཞལ་ནས། ལས་རྣམས་ཀུན་གྱི་ཐོག་མ་ནི༔ འཆི་མེད་ཚེ་ཡི་སྒྲུབ་པ་བྱ༔ ཞེས་གསུངས་པ་ལྟར། མཐོ་རིས་ཡོན་ཏན་བདུན་གྱི་ཕྱི་མོ། ཆོས་སྒྲུབ་པའི་རྟེན་མཆོག་དང་ཐུན་མོང་གི་དངོས་གྲུབ་སྒྲུབ་པའི་སྣོད་དུ་གྱུར་པ། རྡོ་རྗེའི་ལུས་ཡུན་རིང་དུ་འཚོ་བའི་ཐབས་ལྷུར་ལེན་དགོས་པས་ན། རྡོ་རྗེའི་སྔགས་རྒྱུད་རྣམས་ནས་ཚེ་སྒྲུབ་པའི་ཐབས་ཚུལ་ཇི་སྙེད་ཅིག་གསུངས་པ་ཐམས་ཅད་ཀྱི་ནང་ནས་ཁྱད་པར་དུ་འཕགས་པ་སྒྲོལ་དཀར་ཡིད་བཞིན་འཁོར་ལོ་གཙོ་བོར་གྱུར་པའི་འཆི་མེད་ཚེ་ལྷ་རིགས་གསུམ་གཅིག་ཏུ་བསྡུས་ཏེ་སྒྲུབ་པའི་ཆོ་ག་རྒྱ་ཆེ་བ་ས་ཡི་གཏེར་དང༌། ཟབ་མོ་དགོངས་པའི་གཏེར་ཟུང་དུ་འབྲེལ་བ་ཉིད་ཀྱི་སྒྲུབ་རྟེན་གཏོར་མའི་དེ་ཉིད་མདོ་ཙམ་འཆད་པ་ལ་གཉིས། རྣམ་བཞག་སྤྱིར་བསྟན་པ། ལག་ལེན་བྱེ་བྲག་ཏུ་བཤད་པའོ། །དང་པོ་ལ་གཉིས་མཚན་ཉིད་དང༌། དབྱེ་བའོ། དང་པོ་ནི། ཀུན་རྫོབ་བརྡའི་དབང་དུ་བྱས་ན། སྔགས་ཀྱི་ཀུན་སྤྱོད་ཁྱད་པར་དང་འབྲེལ་བ་གང་ཞིག །དམ་ཚིག་གི་རྫས་ལ་བརྟེན་ནས་དངོས་གྲུབ་སྒྲུབ་པའི་ཐབས་ཀྱི་བྱེ་བྲག་གོ །དོན་དམ་རང་བཞིན་ཡོངས་ཤེས་དབང་དུ་བྱས་ན། གཞི་ལམ་འབྲས་གསུམ་གྱི་ཁྱད་པར་ཅན་མཚོན་པར་བྱེད་པ་ཉིད་དེ།

།གཉིས་པ་ལ། ཐུན་མོང་གི་དབང་དུ་བྱས་ན་བ་ལ་སྟོབས་བསྐྱེད་པ་ལའོ་ཞེས་པའི་བྱིངས་དོན་ལ་དྲངས་ཏེ། སྔགས་ཀྱི་དམ་ཚིག་ཁྱད་པར་ཅན་གྱི་ཡེ་ཤེས་ཀྱི་སྟོབས་བསྐྱེད་པར་བྱེད་པའམ། ཁྱད་པར་གྱི་དབང་དུ་བྱས་ན། རྒྱུད་ལས། བྷ་ནི་ཡིག་འབྲུ་བྷ་ག་སྟེ། ལི་ནི་ཡིག་འབྲུ་ལིངྒ་མཚོན་པས་ཐབས་དང༌། ཞེས་པ་ལྟར་གཏོར་མའི་སྐད་དོད་བ་ལིཾ་ཞེས་པའི་སྒྲས། བྷ་ག་མཚོན་པས་ཤེས་རབ་དང༌། ལིའི་སྒྲས་ལིངྒ་མཚོན་པས་ཐབས་དང༌། ཐིག་ལེ་དང་གཉིས་དབྱེར་མི་ཕྱེད་པ་སྦྱོར་བའི་མཚོན་པས། དབང་བཞིའི་ལམ་དང་སྦྱར་ན། ཐབས་གསལ་བ་ལྷའི་འཁོར་ལོ། །ཤེས་རབ་ཟབ་མོ་སྟོང་པ་ཉིད་དོ། ཟབ་གསལ་དབྱེར་མི་ཕྱེད་པའི་ལྷ་སྐུ་སྣང་སྟོང་ཟུང་འཇུག་བུམ་དབང་གི་ལམ། དེ་བཞིན་དུ་ཐབས་རླུང་དང་གཏུམ་མོ་ལ་བརྟེན་པའི་བདེ་བ་དང༌། ཤེས་རབ་དྲངས་པའི་མི་རྟོག་པ་དབྱེར་མི་ཕྱེད་པ་གསང་དབང་གི་ལམ། ཐབས་རྡོ་རྗེ་ནོར་བུ་དང༌། ཤེས་རབ་ཕྱག་རྒྱའི་པདྨའི་རེག་བྱའི་རྒྱུ་དང་འབྲས་བུའི་དགའ་བ་བཞི་དང༌། སྟོང་བཞིའི་འོད་གསལ་དབྱེར་མི་ཕྱེད་པ་དབང་བཞི་ལམ་མཚོན་པར་བྱེད་པ་སོགས་རྒྱ་ཆེར་བཤད་དུ་ཡོད་དོ། །སྨྲ་བརྗོད་རིགས་ཀྱི་སྒོ་ནས་དབྱེ་ན། ཟབ་གཏེར་གྱི་གསང་བ་རྣམས་ལས། ཆོས་ཉིད་གཞིའི་གཏོར་མ། རང་རིག་ལམ་གྱི་གཏོར་མ། དབྱེར་མེད་འབྲས་བུས་གཏོར་མ་གསུམ་གྱི་རྒྱུན་དོན་ཐམས་ཅད་བསྡུས་པའི་ཚུལ་དང༌། གཞན་ཡང་སྣོད་བཅུད་གཏོར་མའི་མཆོད་པ། ཕུང་པོ་གཏོར་མའི་མཆོད་པ། སྲོག་དབུགས་གཏོར་མའི་མཆོད་པ། རྣམ་རྟོག་གཏོར་མའི་མཆོད་པ་སོགས་དབྱེ་སྒོ་མང་དུ་ཡོད་ཀྱང༌། རེ་ཞིག་སྒྲུབ་པ་ལག་ལེན་དང་འབྲེལ་བའི་དབང་དུ་བྱས་ན། སྒྲུབ་པའི་གཏོར་མ། མཆོད་པའི་གཏོར་མ། ལས་སྦྱོར་གྱི་གཏོར་མ་གསུམ་དུ་འདུ་སྟེ། དང་པོ་ནི། སྐབས་འདིར་བསྟན་གྱི་སྒྲུབ་གཏོར་ལྟ་བུ་གཉིས་པ་ནི། སྨན་རཀ་གཏོར་གསུམ་གྱི་ཟླས་ཕྱེ་བའི་གཏོར་མ་ལྟ་བུ། གསུམ་པ་ནི། ཟོར་དུ་འཕང་བའི་གཏོར་མ་ལྟ་བུའོ།

།ཁྱད་པར་སྔ་འགྱུར་རྡོ་རྗེ་ཐེག་པའི་གཞུང་རྣམས་ལས། གཏོར་མ་གཅིག་ལ་ཤེས་པ་གསུམ་མམ་བཞི་ལྡན་དུ་གསུངས་པས། སྒྲུབ་པའི་དུས་སུ་ལྷར་ཤེས་པ། མཆོད་པའི་དུས་སུ་འདོད་ཡོན་དུ་ཤེས་པ། དབང་དང་དངོས་གྲུབ་དུས་སུ་བྱིན་རླབས་སུ་ཤེས་པ། འཕང་བའི་དུས་སུ་ནད་མཚོན་དུ་ཤེས་པ་སྟེ། ཏིང་ངེ་འཛིན་ལ་གོམ་པ་བརྟན་པོས་དམིགས་པ་བསྟན་ན་འདོད་རྒུར་བསྒྱུར་བ་ཡིན་ནོ། །གཉིས་པ་ལག་ལེན་བྱེ་བྲག་ཏུ་ཕྱེ་བ་ལ་ས་གཏེར་ཚེ་སྒྲུབ་རྡོ་རྗེ་ཕྲེང་བའི་ཡོངས་རྫོགས་འཆི་མེད་སྙིང་ཏིག་གི་སྒྲུབ་གཏོར་ཆེན་མོ་འཆི་མེད་དངོས་གྲུབ་འཁྱིལ་བ་དང༌། དགོངས་གཏེར་འཆི་མེད་འཕགས་མའི་སྙིང་ཏིག་གི་ཚེ་གཏོར་འཆི་མེད་སྙིང་པོ་ཇི་ལྟར་བྱ་བའི་ཚུལ་ལོ། །དེ་ལའང་བཞི། གཏོར་མའི་རྒྱུ། མཚོན་དོན། ལག་ལེན་གཏན་ལ་ཕབ་པ། དགོས་ཆེད་བཤད་པའོ། །དང་པོ་ནི། ཚེ་ཞེས་པ་རྗེན་འཐག་དང༌། གལ་ཞེས་པ་ཆང་གི་ཉིང་ཁུ་ཅུང་ཟད་དང༌། མར་ཟན་ལ་སྙིང་པོ་ལྔ་བསྲེས་ནས་བཅའ་བ་སྟེ། ས་གཏེར་གཏེར་གཞུང་ལས། དབྱིངས་ལས་རང་ཤར་འཆི་མེད་མཆོད་སྡོང་ཆེ༔ ཆོས་དབྱིངས་ཁྱབ་པ་ཆེན་པོའི་མཁའ་ཀློང་དུ༔ ལྷུན་གྲུབ་སྙིང་པོ་ལྔ་ཡི་རྒྱུ་ལས་གྲུབ༔ ཅེས་གསུངས་པ་ལྟར། སྙིང་པོ་ལྔ་ནི། རྣམ་འཇོམས་འགྲེལ་བ་ལས། ས་ཡི་སྙིང་པོ་ཏིལ། ཆུ་ཡི་སྙིང་པོ་ལན་ཚྭ། རྩི་ཐོག་སྙིང་པོ་མར། ཤིང་ཐོག་སྙིང་པོ་བུ་རམ། མེ་ཏོག་སྙིང་པོ་སྦྲང་རྩི་དང་ལྔའོ། །དེ་ལའང་སའི་སྙིང་པོ་གསེར་དུ་བཞེད་པ་དང༌། གཞན་ཡང༌། མར་དང་འོ་མ་ལན་ཚྭ་དང༌། བུ་རམ་སྦྲང་རྩི་སྙིང་པོ་ལྔ། ཞེས་གསུངས་པ་ལྟར་འདིར་གསེར་དང་འོ་མ་དག་ལེགས་སོ། །གཉིས་པ་ནི། གཏེར་གཞུང་ལས། ཡུམ་ལྔའི་རང་བཞིན་བང་རིམ་སྲ་བརྟན་ལ༔ ཐིག་ལེ་རང་ཤར་རིག་མ་བཅུ་དྲུག་གནས༔ ཞེས་པ་ནི། ནམ་མཁའ་རླུང་མེ་ཆུ་ས་སྟེ་འབྱུང་ལྔ་བསྐྱེད་རིམ་གྱི་ཡུམ་ལྔའི་ཀློང་དུ། རི་རབ་བང་རིམ་བཞི་བརྩེགས་ཤར་དཀར་ལྷོ་སྔོ་ནུབ་དམར་བྱང་སེར། དེ་སྟེང་པད་འདབ་ཕྱི་དཀར་དམར་བཅུ་དྲུག་གི་སྟེང་ཟེའུ་འབྲུ་དམར་སེར་གྲངས་མེད་བཀོད་པ་ནི།

གཞུང་ལས་ཐིག་ལེ་འབུམ་ཕྲག་འཆི་མེད་གྲོང་གི་ཚོགས༔ རིག་པ་འཛིན་པའི་ས་ལ་རབ་ཏུ་གནས༔ ཞེས་པའི་དོན་ཏེ། དེ་སྟེང་རྣམ་རྒྱལ་ཁང་བཟང་སོགས་ནི། གཞུང་ལས། རིགས་ལྔའི་རང་བཞིན་རྣམ་རྒྱལ་ཁང་བཟང་ལ༔ རིན་ཆེན་ལྔ་ཡི་རྒྱན་གྱིས་མཛེས་པར་སྤྲས༔ ཕྱག་བརྙན་ཚེ་ཡི་ལྷ་མོ་མགྱོགས་མ་བཞི༔ དབང་གི་ལྷ་མོ་མཐར་བྱེད་ཙཎྜ་ལི༔ དགོས་དགུ་འཇོ་བ་ཆོས་སྐུའི་བུམ་པ་བཟང་༔ ཟླ་གམ་འབར་བ་མི་འགྱུར་གོང་བུའི་ཕྱུག༔ ཐིག་ལེ་ཕྱག་མཚན་ལྔ་ཡི་དྲ་བ་འཕྱང་༔ དཔག་བསམ་སྡོང་པོ་ཡལ་འདབ་ཨུཏྤལ་རྒྱས༔ འདོད་པའི་དངོས་གྲུབ་འབྲས་བཟང་ཆར་དུ་བསྙིལ༔ ཡིད་བཞིན་ནོར་བུ་ཟུར་བརྒྱད་རྒྱན་དང་ལྡན༔ ཟླ་གམ་དམར་པོ་རྟ་མགྲིན་ཕག་མོ་ཡུམ༔ ཉི་ཟླའི་དབུ་རྒྱན་ཡེ་ཤེས་མེ་དཔུང་འབར༔ ཞེས་པས་མཚོན་ཏེ་ཤེས་པར་བྱའོ། །གསུམ་པ་ལ། ཆ་ཚད་སོགས་སྤྱིར་བཤད་པ་དང༌། བྱེ་བྲག་ཏུ་བཤད་པའོ། དང་པོ་ནི། སྐུ་གསུང་ཐུགས་ཡོན་ཕྲིན་ལས་ཀྱི་རྟེན་གང་ལའང༌། རྒྱུད་ལུང་མན་ངག་དང་འབྲེལ་བ་གང་ཞིག །མཐོང་ན་མི་མཐུན་པ་མེད་པ་མཛེས་ཤིང་ཡིད་དུ་འོང་བ་ཞིག་དགོས་ཏེ། ཇི་སྐད་དུ། མིག་ཡུལ་དག་ལ་མ་མཛེས་ན། །ཆ་ཚད་བཟོ་བས་ཅི་ཞིག་བྱ། །ཞེས་དང༌། ཆ་ཚད་མཁས་ན་བཟོ་ཡི་རྒྱལ་པོ་ཡིན། །ཐིག་གདབ་མཁས་ན་བཟོ་ཡི་བློན་པོ་ཡིན། །རི་མོ་མཁས་ན་བཟོ་ཡི་བཙུན་མོ་ཡིན། །ལག་ལེན་མཁས་ན་བཟོ་ཡི་འབངས་འཁོར་ཡིན། །ཞེས་གསུངས་པ་ལྟར་གཏོར་མའི་དཔེའུ་རིས་སུ་ཐིག་གདབ་པ་ལྟར་ཆ་ཚད་ངེས་པར་བྱ་ཞིང་མཆོད་རྟེན་ལའང་བྲི་ཆ་ལེགས་ཀྱང་འབུར་དུ་གྲུབ་ཚེ་ལེགས་མིན་འབྱུང་བ་ལྟར་ཕྱག་རྒྱུན་སོགས་དཔྱད་ལ་གཟབ་པར་བྱ་དགོས་སོ། །གོམ་ཤེས་ཕྱག་གི་གོམ་ཁྲིད་དང༌། དཔྱད་ཤེས་རིག་པ་དྲུང་ལྡན་དགོས། །ཞེས་གསུངས་སོ། །གཉིས་པ་ལ་གཉིས། དངོས་གྲུབ་འཁྱིལ་པ་དང༌། འཆི་མེད་སྙིང་པོའོ། །དང་པོ་ནི། འོག་ནས་རིམ་བཞིན་མཐིང༌། ལྗང༌། དམར། དཀར། སེར་པོ་སྟེ་བང་རིམ་ཟླུམ་པོ་ལྔ་བརྩེགས་མཚམས་པའི་སྟེང་གྲུ་བཞི་བཞི་བརྩེགས་ཀྱི་སྟེང་ཕྱོགས་རྣམས་གཡེར་ཁ་དང་བཅས་པ།

དེ་སྟེང་པད་འདབ་བཅུ་དྲུག་ཟླུམ་བསྐོར། དེ་སྟེང་གྲུ་བཞི་གློ་འབུར་ཅན། དེ་སྟེང་ཟླུམ་བསྐོར་གློ་འབུར་དང་མཉམ་པ། དེ་སྟེང་ཚེ་རིལ་ཕྲེང་ཚར་གསུམ་སོགས་གང་འོས་ཀྱི་དབུས་སུ། ཚེ་བུམ་ལྷུང་བཟེད་འདྲ་བཞག་སྟེ་གཟེར་ཞིང་བརྟན་པར་བྱ། བུམ་པའི་ཁར་རིན་ཆེན་ཆ་བརྒྱད། ཐབས་ཤེས་ཟླ་གམ་བཅས་ཆ་ཚད་འོས་པར་བྱ། བུམ་པའི་ཁ་རྒྱན་ཕྱོགས་བཞིར་ཤིང་ལོ་བཞི། བར་མཚམས་བུམ་པའི་ཆུན་འཕྱང་ལ་ནོར་བུ། ཟླ་གམ་སྟེང་རྡོ་རྗེ། ཉི་ཟླ་མེ་རི་སོགས་དཔེའུ་རིས་དང༌། ཁ་བྱང་ལྟར་མ་འཁྲུལ་བར་བྱའོ། །ཞར་བྱུང་རྟེན་གཏོར་སོགས་ལ་གཏོར་མའི་ནང་དུ་གཟུང་འབུལ་བ་སོགས་ཕྱག་ལེན་དུ་མཛད་ཅིང་གལ་ཤིན་ཏུ་ཆེ་བ་ཡང་ཡིན་ལ། དེའི་རྣམ་བཞག་ཅུང་ཟད་བརྗོད་ན། དང་པོ་ཆོས་ཀྱི་རིང་བསྲེལ་གཟུངས་སྔགས་གཞུགས་པའི་ཚུལ་ནི། ཡ་མཐའ་རྡོ་རྗེའི་ལྟེ་བ་ནས་མ་མཐའ་བང་རིམ་འོག་མའི་བར། སྲོག་ཤིང་གསེར་དངུལ་ལམ་ཟངས་དང་སྙུག་མའི་སྦུ་གུ་ལྟ་བུའི་ནང་དུ་གཞུགས་པའམ། ཡང་ན་མར་ཟན་ལྟ་བུ་ལ། ལྷ་ཤིང་ཤར་རྟགས་དང་རྩ་རྩེ་མ་ནོར་བའི་སྲོག་ཤིང་སྤྱི་འགྲོས་ངོས་གསེར་གྱི་བྲི་བའམ། མཐིང་ཤོག་ལ་གསེར་གྱིས་བྲིས་ནས་དཀྲིས་ཀྱང་རུང་གང་ལྟར་ཡང་འབྲི་བྱའི་སྔགས་ནི། འབྱུང་བ་རིམ་བརྩེགས་རི་རབ་གཞལ་ཡས་ཁང་དང་བཅས་པར། སོ་སོའི་རྒྱུ་མ་ནོར་བ་རྩ་བའི་སྔགས་ལ་བསྐྱེད་པ་རྐྱེན་གྱིས་སྔགས་སྦྱར་བ་ཉིད་འབྲི་བ་སྐབས་སུ་བབ་པ་ཡིན་ཏེ། བསྐྱེད་བྱ་བསྐྱེད་བྱེད་ཀྱི་འབྲེལ་གྲུབ་པའི་ཕྱིར། དེས་ན་ནམ་མཁའི་དཀྱིལ་འཁོར་མཚོན་པའི་བང་རིམ་འོག་མར། ཨེ་ཨཱ་ཀཱ་ཤ་མཎྜ་ལ། དེས་མཚོན་ཏེ་རླུང་དཀྱིལ་གྱི་ཐད་དུ། ཡཾ་ཝཱ་ཡུ་མཎྜ་ལ། མེ་དཀྱིལ་ལ། རཾ་ཛྭ་ལ་མཎྜ་ལ། ཆུ་དཀྱྀལ་ལ། བཾ་ཨུ་ད་ཀ་མཎྜ་ལ། ས་དཀྱིལ་ལ། བྷྲཱུྃ་བྷུ་མི་མཎྜ་ལ། རི་རབ་ལ་སུམ་སུ་མེ་རུ་དང་རྟེན་སྙིང༌། པད་འདབ་བཅུ་དྲུག་ལ། ནམ་མཁའ་མཛོད་ཀྱི་སྔགས་དང་སྤྲོ་ན་མཆོད་པའི་སྤྲིན་གཟུངས། གཞལ་ཡས་ཁང་ལ། བྷྲཱུྃ་བི་ཤྭ་བི་ཤཱུདྡྷེ་ཛྙཱ་ན་ཙཀྲ་མཎྜ་ལ་ཧཱུྃ།

ཞེས་དང༌། སྤྲོ་ན་ནོར་བུ་རྒྱས་པའི་གཞལ་མེད་ཁང་གི་གཟུངས། དེང་སང་ཡོངས་གྲགས་འཁོར་བ་དོང་སྤྲུགས་ཀྱི་གཟུངས། ཨོཾ་བི་པུ་ལ་སོགས་འདི་ཡིན། ཕྱོགས་མཚམས་སོ་སོའི་ཕྱོགས་གཅིག་ཏུ་བྱས་ཀྱང་རུང་སྟེ་ཧ་བཛྲ་ཀིངྐ་ར་ཨཱ་ཡུརྫྙཱ་ན་བྷྲཱུྃ་ནྲྀ་ཛཿ རི་རཏྣ་ཀིངྐ་ར་༴ ནི་པདྨ་ཀིངྐ་ར་༴ ས་ཀརྨ་ཀིངྐ་ར་༴ བཾ་ཙཎྜ་ལི་ཨཱ་ཡུརྫྙཱ་ན་༴ བུམ་པར། ཨོཾ་ཨཱཿཧཱུྃ་སྭཱ་ཧཱ། མཱུྃ་ལཱྃ་མཱྃ་པཱྃ་ཏཱྃ། ཏཱ་རེ་ཏུཏྟཱ་རེ་སརྦ་ཏ་ཐ་ག་ཏ་ཨཱ་ཡུརྫྙཱ་ན་མ་ཧཱ་པུཎྱེ་ཏིཥྛ་ཨོཾ་ཞེས་དངོས་གྲུབ་བསྐྱིལ་བའི་སྔགས་ཅི་མང་གཞུགས་རིན་ཆེན་ཟུར་བརྒྱད་ལ། སྟབས་བདེ་ན་དབུས་སུ་སྒྲོལ་མའི་ཡིག་བཅུ། ཤར་དུ། ཨོཾ་ཏཱ་རེ་ཏཱྃ་སྭཱ་ཧཱ༔ ལྷོར། ཨོཾ་ཏཱ་རེ་བྷྲཱུྃ་སྭཱ་ཧཱ༔ ནུབ་ཏུ། ཨོཾ་ཏཱ་རེ་ཧྲཱི་སྭཱ་ཧཱ༔ བྱང་དུ། ཨོཾ་ཏཱ་རེ་ཧཱུྃ་སྭཱ་ཧཱ༔ མཚམས་བཞིར་ཤར་ལྷོ་ནས་བརྩམས་ཏེ་གཡས་སྐོར་དུ། ཧཱུྃ་བཛྲ་ཧ་ཡ་གྲྀ་ཝ་ཧ༔ ཏྲཱྃ་རཏྣ་ཧ་ཡ་གྲཱྀ་ཝ་རི༔ ཧྲཱིཿ པདྨ་ཧ་ཡ་གྲྀ་ཝ་ནི༔ ཨཿ ཀརྨ་ཧ་ཡ་གྲཱྀ་ཝ་ས༔ སླར་ཡང་ཤར་གྱི་ཕྱི་རོལ་ནས་བརྩམ་སྟེ་གཡས་བསྐོར་དུ། ཨོཾ་ཏཱ་རེ་ཏཱྃ་ཛཿ ཤིནྟཾ་ཀུ་རུ་སྭཱ་ཧཱ༔ ཨོཾ་ཏཱ་རེ་བྷྲཱུྃ་ཧཱུྃ་པུཥྟིཾ་ཀུ་རུ་ཨོཾ༔ ཨོཾ་ཏཱ་རེ་ཧྲཱིཿབྃ་ཝ་ཤཾ་ཀུ་རུ་ཧོཿ ཨོཾ་ཏཱ་རེ་ཧཱུྃ་ཧོ༔ མ་ར་ཡ་ཕཊ༔ ཞེས་སོ་སོར་ཤོག་དྲིལ་བྱས་ནས་གཞུགས་པའམ། མ་བདེ་ན་ཕྱོགས་གཅིག་ཏུ་བྲིས་ཀྱང་རུང༌། ཉི་ཟླའི་གྭའུ་ནང་དུ། ཨོཾ་བུདྡྷ་ཧ་ཡ་གྲཱྀ་ཝ་བུདྡྷ་ཝཱ་ར་ཧི་བྃ༔ དེའི་སྟེང་དུ། ཨོཾ་ཨ་མྲྀ་ཏ་ཨ་ཡུར་ད་དཱེ་སྭཱ་ཧཱ༔ རྡོ་རྗེའི་ལྟེ་བའི་ནང་དུ། ཨོཾ་ཨ་མཱ་ར་ཎི་ཛཱི་ཝནྟེ་ཡེ་སྭཱ་ཧཱ༔ ཨོཾ་བུདྡྷ་ཨ་ཡུརྫྙཱ་ན་ཚེ་བྷྲཱུྃ་ཨོཾ༔ ཨོཾ་པདྨ་ཨཱ་ཡུརྫྙཱ་ན་ཚེ་བྷྲཱུྃ་ཧྲཱི༔ ཨོཾ་བཛྲ་ཨཱ་ཡུརྫྙཱ་ན་ཚེ་བྷྲཱུྃ་ཧཱུྃ༔ ཨོཾ་རཏྣ་ཨཱ་ཡུརྫྙཱ་ན་ཚེ་བྷྲཱུྃ་ཏྲྃ༔ ཨོཾ་ཀརྨ་ཨཱ་ཡུརྫྙཱ་ན་ཚེ་བྷྲཱུྂ་ཨཿ ཞེས་དང༌། ཚེ་དཔག་མེད་ཀྱི་གཟུངས་རིང༌། ཡར་གྱི་རྭ་དང་པདྨའི་ཐད་རྩམ་དུ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཨཱ་ཡུ་ཥེ་ཧཱུྃ་ནྲྀ་ཛཿ

ཨོཾ་ཨཱཿཧཱུྃ་བཛྲ་གུ་རུ་པདྨ་མནྡྷ་ར་ཨཱ་ཡུརྫྙཱ་ན་སརྦ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་མ་ཧཱ་གུ་རུ་པདྨ་སིདྡྷི་ཧཱུྃ༔ ཞེས་བྲི། དེ་ནི་གཟུངས་གཞུགས་རྒྱས་པར་བྲི་བའི་ཚུལ་ཡིན་ལ། བསྡུ་ན་འབྱུང་ལྔ་སོགས་ས་བོན་ཙམ་དང༌། དཀྱིལ་འཁོར་གྱི་གཙོ་བོ་ཚེ་ལྷ་རྣམ་གསུམ་གྱི་སྔགས་ཚང་མ་འཁོར་རྣམས་ས་བོན་ཙམ་བྲི་བས་མཚོན་གཏོར་མའི་ཆེ་ཆུང་སོགས་ལ་དཔག་སྟེ་རིག་པས་དཔྱད་ཤེས་པར་བྱའོ། །གཉིས་པ་ཆོས་སྐུའི་རིང་བསྲེལ་བླ་མ་གོང་མ་ཚེའི་དངོས་གྲུབ་མཉེས་པ་རྣམས་ཀྱི་གདུང་ཚྭའི་རིང་བསྲེལ་དང༌། གསུམ་པ་ཡུངས་འབྲུ་ལྟ་བུའི་རིང་བསྲེལ་འཕགས་པ་གསུམ་གྱི་གདུང་སྐུ་གདུང་རིང་བསྲེལ་བླ་མ་གོང་མ་ཚེའི་དངོས་གྲུབ་བརྙེས་པ་རྣམས་ཀྱི་གདུང་གི་ཆ་ཤས། བཞི་པ་སྐུ་བལ་གྱི་རིང་བསྲེལ། དབུ་སྐྲ་ན་བཟའ་སོགས་དང༌། ཐུན་མོང་དུ་ཚེ་རིལ། བདུད་རྩི་ཆོས་སྨན། བདུད་རྩི་རིལ་བུ་སོགས་བྱིན་ཅན་སེལ་མེད་རྣམས་དར་ཐུམ་དུ་བྱས་ཏེ་རིན་ཆེན་ཟུར་བརྒྱད་དང༌། ཉི་ཟླའི་ཁ་སྦྱོར་སོགས་ཀྱི་ནང་དུ་ཅི་རིགས་པར་གཞུག་པར་བྱའོ། །གཉིས་པ་ནི། རྒྱས་པར་འབྱུང་བ་རིམ་བརྩེགས་མཚོན་པའི་ཟན་ལེབ་ཟླུམ་པོ་ལྗང་གུའི་སྟེང༌། རི་རབ་བང་རིམ་བཞི་མདོག་སྔར་བཞིན། དེ་སྟེང་གཞལ་ཡས་ཁང་མཚོན་པའི་རིན་ཆེན་ཟུར་བརྒྱད་དཀར་པོ་ནོར་བུས་མཚན་ཅིང་དྲྭ་ཕྱེད་ཀྱིས་མཛེས་པ། དེ་སྟེང་གདན་ཉི་ཟླ་མཚོན་པའི་ཟན་ལེབ་ཟླུམ་པོ། དབུས་སྒྲོལ་མ་དཀར་མོའི་མཚོན་བྱེད་ཚེ་འབྲང་བུམ་གཟུགས་རིལ་བུས་བསྐོར་བའི་ཁར། ཚེ་དཔག་མེད་མཚོན་པའི་རྡོ་རྗེ་རྩེ་ལྔ་པའི་མར་གྱི་རྭ་ཚེ་བུམ་གྱི་ཕྱོགས་བཞིར་ཟུག་པ། མཚམས་བཞི་ན་ཁ་རྒྱན་འཕྱང་བ། རྡོ་རྗེའི་རྩེ་མོར་གཙུག་ཏོར་རྣམ་རྒྱལ་མཚོན་བྱེད་ཉི་ཟླ་ནོར་བུ་འོད་ཟེར་གྱི་པ་ཏྲ་དང་བཅས་པའོ། བཞི་པ་དགོས་ཆེད་ལ། དངོས་དང་འཕྲོས་དོན་ནོ། དང་པོ་ནི། ས་གཏེར་ཡོངས་རྫོགས་འཆི་མེད་སྙིང་ཐིག་གི་དབང་དང་སྒྲུབ་ཆེན་གྱི་སྐབས་སུ་ཚེ་གཏོར་འཆི་མེད་དངོས་གྲུབ་འཁྱིལ་པ་འདི་ཉིད་མེད་དུ་མི་རུང་བ་ཉིད་དེ།

དཀྱིལ་འཁོར་གྱི་འཁོར་ལོ་དངོས་ཡིན་པའི་ཕྱིར་རོ། །ཅིའི་ཕྱིར་ཞེ་ན། གཏེར་གཞུང་ལས། རིན་ཆེན་དཔལ་བེ་འོད་ཀྱི་དྲཱ་བ་རུ༔ ཚེ་བདག་ཞི་ཁྲོ་ཡབ་ཡུམ་བཅུ་དྲུག་བཞུགས༔ སྟེང་འོག་རྒྱ་གྲམ་ཡི་གེ་ལུ་གུ་རྒྱུད༔ ཐབས་དང་ཤེས་རབ་མཉམ་སྦྱོར་གྭའུའི་ཀློང་༔ གཞོམ་གཞིག་མེད་པ་སྟོབས་བཅུའི་རྡོ་རྗེ་འབར༔ ཡར་གྱི་རྭ་ལ་ཨོ་རྒྱན་ཚེ་དཔག་མེད༔ མནྡྷ་ར་བ་ཡུམ་བཅས་རིག་འཛིན་འཁོར༔ མར་གྱི་རྭ་ལ་ཚེ་བདག་རྣམ་རྒྱལ་མ༔ ལྟེ་བར་དྭངས་མ་ལྔ་ལྡན་ཐིག་ལེ་རུ༔ འཆི་མེད་རྒྱལ་པོ་ལྔ་དང་བཙུན་མོ་ལྔ༔ རང་བྱུང་གདོད་མའི་དབྱིངས་ལས་ཤར་བའི་སྐུ༔ བར་ཁྱམས་ཕྱི་རོལ་ཐིག་ལེ་ཐིག་ཕྲན་ལ༔ བླ་མ་ཡི་དམ་སངས་རྒྱས་བྱང་ཆུབ་སེམས༔ དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས༔ མ་ལུས་སྤྲོ་ཞིང་བསྡུ་བའི་བདག་ཉིད་ཅན༔ ཉི་ཟེར་རྡུལ་ལྟར་མཁའ་ཁྱབ་འཁོར་ལོར་རྫོགས༔ སངས་རྒྱས་དྲུག་གི་དཀྱིལ་འཁོར་ཆེན་པོ་ལ༔ འབུམ་དང་བྱེ་བ་ས་ཡ་དུང་ཕྱུར་སོགས༔ བསམ་ཡས་ཞིང་ལས་སྐུ་དང་ཡེ་ཤེས་དང་༔ ཡོན་ཏན་མཛད་པ་ཕྲིན་ལས་མཐའ་མི་མངོན༔ དམ་ཚིག་ཡེ་ཤེས་གདོད་ནས་དབྱེ་བ་མེད༔ ཀུན་ཏུ་བཟང་པོའི་མཆོད་སྤྲིན་རྒྱན་དུ་རྫོགས༔ ཞེས་གསུངས་པ་ལྟར་རོ། གཉིས་པ་འཕྲོས་དོན་ནི། འབྱུང་བཞི་རི་རབ་བང་རིམ་སོགས་ལ་རྒྱ་ཚད་མ་བཤད་པ་ཅི་ཞེ་ན། འགལ་བ་མེད་དེ་མཆོད་རྟེན་གྱི་སྐབས་སུའང། ས་འཛིན་ཡིད་དང་མཚམས་པའི་སྟེང༌། ཅེས་པས་མཚོན་རྒྱ་ཚད་མཛེས་ཆ་དང་བསྟུན་ཏེ་དཔྱད་ཆོག་པས་ན་མ་སྨོས་པ་ཡིན་ནོ། །གཏོར་མ་ལ་ཐིག་སོགས་མི་འཐད་དོ་ཞེ་ན། ཤིན་ཏུ་འཐད་དེ་ལྷ་དང་གཞལ་ཡས་ཁང་ཡིན་པའི་ཕྱིར་ཏེ། ཇི་སྐད་དུ། གཏོར་མ་ལྷ་ཡི་གནས་གསུམ་ནས༔ སོགས་དང་གཏོར་མ་རིན་ཆེན་གཞལ་ཡས་ཁང་༔ ཞེས་སོགས་གསུངས་པ་དང༌། རྟེན་འབྲེལ་རྫས་ལ་ནུས་པ་སྔགས། །ཞེས་པ་ལྟར་སྒྲུབ་པའི་རྟེན་རྫས་མེད་དུ་མི་རུང་བ་ཡིན་པས་ན་ཚུལ་དང་མཐུན་པ་གལ་ཆེའོ། གསར་མའི་རྒྱུད་རྣམས་ལས་མ་བཤད་དོ་སྙམ་ན། རྡོ་རྗེ་གདན་བཞིའི་རྒྱུད་ལས།

མངོན་སྤྱོད་ལ་ནི་གྲུ་གསུམ་སྟེ། །ཞི་བ་ལ་ནི་གྲུ་བཞི་པ། །ཞེས་གཏོར་མའི་དབྱིབས་བཅས་གསུངས་པ་མཁས་གྲུབ་སྔ་མ་རྣམས་ཀྱིས་བཞེད་པའི་ཕྱིར་རོ། །སྨྲས་པ། ཀུན་བཟང་སྨོན་ལམ་ཀླུ་དབང་གིས་བསྐུལ་བས། །ཀུན་ཁྱབ་ཁྲུས་ཁང་ལྷ་ཡི་རྫིང་རིང་ལས། །གཏོར་ཚོགས་ཤེས་པ་བཞི་ལྡན་སྤྲིན་ཕུང་འཁྲིགས། །འཆི་མེད་ཚེ་གཡང་དངོས་གྲུབ་བཅུད་དུ་འཁྱིལ། །པདྨའི་ཐུགས་བཅུད་འོད་གསལ་རྡོ་རྗེའི་སྙིང༌། །མདོ་སྔགས་ཟུང་འཇུག་སྔ་འགྱུར་བསྟན་པའི་སྲོག །གླིང་བཞིའི་དབུས་ན་རི་དབང་ལྟར་བརྗིད་པར། །མི་འགྱུར་མི་ཤིག་རྟག་བརྟན་ལྷུན་གྲུབ་ཤོག །ཀུན་མཁྱེན་འགྲོ་བའི་བླ་མ་རྡོ་རྗེ་འཆང༌། །འོད་ཟེར་དཔག་མེད་ཤིན་ཏུ་རྣམ་ངེས་པ། །གཟི་བརྗིད་རྒྱལ་པོའི་ངོ་བོར་འཚོ་གཞེས་ཤིང༌། །རྒྱལ་དབང་པདྨའི་ཕྲིན་ལས་མཐར་ཕྱིན་ཤོག །ཤཱཀྱ་སེང་གེའི་ལུང་གིས་རབ་བསྔགས་ཤིང༌། །ཡོན་ཏན་རྒྱ་མཚོའི་མཛོད་ལ་དབང་འབྱོར་བའི། །མཆོག་གཏེར་ཟབ་གསང་ཆོས་ཀྱི་བདག་པོ་ཀུན། མཚོ་སྐྱེས་རྡོ་རྗེའི་ངོ་བོར་ཞབས་བརྟན་གསོལ། །མདོར་ན་ཕན་བདེ་མ་ལུས་འབྱུང་བའི་གནས། །རྒྱལ་བའི་བསྟན་པ་དར་ཞིང་རྒྱས་པ་དང༌། །འཇིག་རྟེན་ཁམས་ཀུན་རྫོགས་ལྡན་དཔལ་ལ་སྤྱོད། །མཐར་ཐུག་མཆོག་དངོས་འགྲུབ་པའི་བཀྲ་ཤིས་ཤོག །ཅེས་པའང་རིག་འཛིན་རྩལ་འཆང་རྣམས་གཉིས་དང༌། ལོ་ཆེན་རིན་པོ་ཆེ་བློ་གྲོས་མཐའ་ཡས་སོགས་དམ་པ་མང་པོའི་ཞབས་རྡུལ་གཙུག་ཏུ་ཐེབ་པའི་རྟགས་ཀྱི་འདུལ་འཛིན་བན་རྒན་ཀརྨ་རཏྣས་བླ་མའི་ཞལ་ལུང་ཐོབ་པ་དང་གཏོར་དཔེ་འདྲ་བསྡུས་སོགས་གུང་སྤྲོས་ནས་བྲིས་པ་བསྟན་འཛིན་མཆོག་རྣམས་ཞབས་པད་ཡུན་དུ་བརྟན་པའི་རྒྱུར་གྱུར་ཅིག། མངྒ་ལཾ། ༈ །ཡོངས་རྫོགས་འཆི་མེད་སྙིང་ཐིག་གི་སྒྲུབ་གཏོར་དངོས་གྲུབ་འཁྱིལ་བའི་ཐིག་རྩ་བཞུགས་སོ། །ཨོཾ་སྭཱ་སྟི་སིདྡྷི། །བླ་མ་འཆི་མེད་ཚེ་ཡི་ལྷ། །སྒོ་གསུམ་གུས་པས་ཕྱག་འཚལ་ནས། །སྒྲུབ་གཏོར་དངོས་གྲུབ་འཁྱིལ་བ་ཡི། །བཟོ་ཉེས་འགོག་པའི་ཆ་ཚད་ལ།

།མཆོད་རྟེན་དཀྱིལ་འཁོར་ཐིག་རྩ་ལྟར། །ཆ་ཆེན་གཅིག་ལ་ཆ་ཕྲན་བཞི། །གཡས་གཡོན་ལྔ་ལྔ་སྡོམ་པས་བཅུ། །གྱེན་དུ་བཞི་བཅུ་རྩ་ལྔའམ། །ཡང་ན་བཞི་བཅུ་རྩ་དགུ་གདབ། །རི་རབ་བང་རིམ་ཕྱོགས་བཞི་རུ། །རིལ་བུ་ནོར་དབྱིབས་བརྒྱད་རེ་བཀོད། །སྡོམ་པས་མཚན་བཟང་སོ་གཉིས་གྲངས། །བང་རིམ་ལྔ་ལ་ཕྱོགས་མཚམས་སུ། །རིལ་བུ་དམར་སེར་བཅུ་རེ་བཀོད། །དཔེ་བྱད་བརྒྱད་ཅུའི་གྲངས་ལྡན་འབྱུང༌། །འོད་ཁྱིམ་རྨུག་ལ་ཟླུམ་ཀོར་གསུམ། །མེ་ཏོག་འདབ་བཞི་བཀོད་པའམ། །ཡང་ན་མར་ཐིག་གྲངས་མེད་བྱ། །འབྱུང་རིམ་རི་རབ་རིགས་པས་དཔྱད། །ཆ་ཚད་རྣམ་བཞག་རགས་པའོ། །ཞིབ་པར་འབུར་དུ་བསྐྲུན་པས་ཤེས། །མཐོང་བ་དོན་ཆུབ་པྲ་ཁྲིད་ལགས། །དེ་ལ་ཐོག་མར་དཔངས་ཀྱི་ཆ་ལ་མེ་རི་ཆ་ཕྲན་གསུམ། ཉི་མ་ལ་ཆ་ཕྲན་གཉིས། ཟླ་བ་ཆ་ཕྲན་གཅིག །གསེར་རྡོར་ཆ་ཕྲན་བཞི། ཐབས་ཤེས་ཟླ་གམ་ཆ་ཕྲན་བཞི། རིན་ཆེན་ཆ་བརྒྱད་ཆ་ཕྲན་བཞི། བུམ་པའི་ཁར་འཕྱང་ཆ་གཉིས། མགུལ་ཆ་གཅིག །ལྟེ་བའི་དཔངས་ཆ་བཞི་མཐོང་ཞིང༌། རིལ་བུ་འོག་ཏུ་ཆ་གསུམ་འགྲོ་ཁ་པད་ཆ་གཅིག །གཞལ་ཡས་ཁང་ཆ་བཞི། པདྨ་ཟེའུ་འབྲུ་བཅས་ཆ་གསུམ། རི་རབ་བང་རིམ་བཞི་ལ་ཆ་རེ་རེ་སྟེ་བཞི་ལས་མ་བྱས་ཀྱང་རུང་ལ། ཡང་ན་གཉིས་རེ་སྟེ་བརྒྱད་བྱས་ན་ལེགས། འབྱུང་ལྔ་ལ་རེ་རེ། འཕྲེད་དུ་ཆ་ཕྲན་གདབ་པ་གཞལ་ཡས་ཁང་གི་ཚད་དང༌། གློ་འབུར་ལ་ཆ་རེ་འབུར་བས་བཅུ་སྟེ་ཚངས་ཐིག་གི་གཡས་གཡོན་དུ་ཆ་ཕྲན་ལྔ་རེ་དོར་བའོ། །གཞན་རྣམས་རིགས་པས་དཔག་ནས་ཤེས་པར་བྱའོ། །ཛ་ཡནྟུ།། །།