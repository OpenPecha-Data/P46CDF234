༄༅། །དགོངས་གཏེར་གྲུབ་ཐོབ་ཆེན་པོའི་ཐུགས་ཐིག་གི་བརྒྱུད་པའི་གསོལ་འདེབས་བཞུགས་སོ། །ཨོཾ་ཨཱཿཧཱུྃ་ཧྲཱིཿཧྲཱིཿ ངོ་བོ་ཆོས་སྐུ་ཀུན་བཟང་སྣང་མཐའ་ཡས། །རང་བཞིན་ལོངས་སྐུ་འཆི་མེད་སྤྱན་རས་གཟིགས། །ཐུགས་རྗེ་སྤྲུལ་སྐུ་རྟ་མགྲིན་དབང་གི་རྒྱལ། །སྐུ་གསུམ་ཀུན་འདུས་པདྨ་ཐོད་ཕྲེང་རྩལ། །དབྱེར་མེད་གྲུབ་པའི་དབང་ཕྱུག་ཐང་སྟོང་པ། །དེ་ཉིད་འགྲོ་འདུལ་རིག་པ་འཛིན་པའི་ཚུལ། །ཁྱབ་བདག་འོད་གསལ་སྤྲུལ་པའི་རྡོ་རྗེའི་ཞབས། །བཀའ་བབས་བརྒྱུད་ལྡན་བླ་མའི་ཚོགས་རྣམས་དང༌། །སྒྲུབ་པ་བཀའ་བརྒྱད་ཡི་དམ་ཞི་ཁྲོའི་ལྷ། །གནས་གསུམ་མཁའ་འགྲོ་ཆོས་སྐྱོང་སྲུང་མ་ལ། །སྒོ་གསུམ་རྩེ་གཅིག་གུས་པས་གསོལ་བ་འདེབས། །འདི་ནས་བྱང་ཆུབ་བར་དུ་ཐུགས་རྗེས་ཟུང༌། །དབང་ལྔས་རྒྱུད་སྨིན་དམ་ཚིག་ཚུལ་བཞིན་བཟུང༌། །ཐུན་མོང་ཐུན་མིན་ཁྱད་པར་སྔོན་འགྲོ་འབྱོངས། །རྣམ་ཐར་སྒོ་གསུམ་དབུ་མའི་ལྟ་བ་རྟོགས། །ཕྱག་ཆེན་སྒོམ་པ་མཐར་ཕྱིན་བྱིན་གྱིས་རློབས། །རོ་སྙོམས་སྤྱོད་པའི་བརྟུལ་ཞུགས་རྩལ་རྫོགས་ཤིང༌། །ཐབས་ལམ་བོགས་ཐོན་འབྲས་བུ་རྫོགས་པ་ཆེའི། །རྟགས་ཚད་མངོན་གྱུར་སྐུ་དང་ཡེ་ཤེས་ལྔ། །མྱུར་དུ་ཐོབ་ནས་དོན་གཉིས་ལྷུན་གྲུབ་ཤོག །ཅེས་པའང་བླ་མ་གྲུབ་ཐོབ་ཆེན་པོའི་རྣམ་པར་རོལ་པས་རྗེས་སུ་བཟུང་བའི་ལས་ཀྱི་འཕྲོ་ལྡན་བློ་གྲོས་མཐའ་ཡས་པའི་སྡེས་སྦྱར་བ་དགེ་ལེགས་འཕེལ།། །།