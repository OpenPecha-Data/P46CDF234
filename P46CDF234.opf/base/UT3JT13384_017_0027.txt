༄༅། །བདེན་བཞི་དང་རྟེན་འབྲེལ་གྱི་རྣམ་གཞག་ཚིག་གི་ས་བོན་ཞེས་བྱ་བ་བཞུགས་སོ། །༄༅། །ཀུན་འབྱུང་སྡུག་བསྔལ་རྒྱུ་འབྲས་ཀུན། །ལམ་བདེན་བདུད་རྩིས་སྤངས་པ་ལས། །འགོགས་པ་འཆི་མེད་གྲུབ་པའི་དབྱིད། །སྟོན་པ་མཆོག་དེས་དགེ་ལེགས་མཛོད། །འདི་ལ་གསུམ་སྟེ། བདེན་བཞི་དང་རྟེན་འབྲེལ་གྱི་རྣམ་གཞག །འཆི་འཕོ་ཇི་ལྟར་བྱེད་པའི་རིམ་པའོ། །དང་པོ་ལའང༌། གྲངས་ངེས། གོ་རིམ། ངོ་བོའི་ཁྱད་པར། རྒྱུད་གང་ལ་ཡོད་མེད། རྣམ་པ་སྒྲུབ་ཚུལ། སྒྲ་དོན། དགོས་པའོ། །དང་པོ་ནི། ཐར་འདོད་ཀྱི་སྐྱེས་བུས་གཏན་ལ་དབབ་བྱ་དང༌། འཇུག་ལྡོག་གི་གཙོ་བོ་ལ་བདེན་པ་བཞིར་གྲངས་ངེས་ཏེ། འཁོར་བར་འཇུག་པའི་རྒྱུ་ཀུན་འབྱུང༌། འབྲས་བུ་སྡུག་བདེན། ལྡོག་པའི་རྒྱུ་ལམ་བདེན་དང༌། བྲལ་འབྲས་འགོག་བདེན་གཉིས་སུ་ངེས་པའི་ཕྱིར། གཉིས་པ་ནི། བཅོམ་ལྡན་འདས་ཀྱིས་མདོ་སྡེ་དུ་མར་བདེན་བཞི་སྟོན་པའི་གོ་རིམ་གཉིས་སུ་གསུངས་ཏེ། དེ་ཡང་རྒྱུ་འབྲས་དོན་གྱི་རིམ་པའི་དབང་དུ་བྱས་ན། དང་པོར་ཀུན་འབྱུང༌། དེ་ནས་ལམ། སྡུག་བསྔལ། འགོག་བདེན་བསྟན་ལ། མངོན་རྟོགས་སྐྱེ་བའི་རིམ་པའི་དབང་དུ་བྱས་ན། སྡུག་ཀུན་འགོགས་ལམ་གྱི་བདེན་པ་བཞི་རིམ་ཅན་དུ་བསྟན་པའི་ཕྱིར། སྐབས་འདིར་ཕྱི་མའི་དབང་དུ་བྱས་ཏེ་བཤད་ན། རིམ་པ་དེ་ལྟར་བསྟན་པ་ལ་དགོས་པ་ཡོད་དེ། བདེན་བཞིའི་བླང་དོར་ལ་འཇུག་པའི་ཚེ། ཐོག་མར་རང་གཞན་རྣམས་སྐྱེ་རྒ་ན་འཆི་སོགས་འཁོར་བའི་སྡུག་བསྔལ་གྱིས་གཟིར་ཚུལ་ཤེས་པས་དེ་སྤང་འདོད་ཀྱི་བློ་བསྐྱེད་དགོས་པའི་ཕྱིར་སྡུག་བདེན་དུས་དང་པོར་བསྟན། དེ་ནས་དེ་གང་ལས་བྱུང་ན་ཆགས་སོགས་ཉོན་མོངས་ཀྱི་ལས་ཀྱི་ཀུན་འབྱུང་ལས་བྱུང་བར་ཤེས་ནས་དེ་སྤང་འདོད་བསྐྱེད་དགོས་པས་ཀུན་འབྱུང༌། དེ་རྗེས་སྡུག་ཀུན་གཉིས་སྤངས་པའི་འགོག་བདེན་ཐར་པ་ལ་ཐོབ་འདོད་ཀྱི་བློ་བསྐྱེད་དགོས་པས་འགོགས་བདེན། དེ་ནས་ཐར་པ་དེ་ཐོབ་པའི་ཐབས་བདག་མེད་མངོན་སུམ་དུ་རྟོགས་པའི་ཤེས་རབ་སོགས་ལམ་བདེན་རང་རྒྱུད་ལ་བསྟེན་དགོས་པས་ལམ་བདེན་དུས་བཞི་པར་བསྟན་པ་སྟེ།

དེ་ཡང་དཔེར་ན། དང་པོ་རང་ཅག་ལྟ་བུ་ནད་ཀྱིས་གདུངས་པའི་སྡུག་བསྔལ་དེ་ཤེས་དགོས། དེ་ཤེས་ན་དེའི་རྒྱུ་སྤང་འདོད་སྐྱེ་ལ། དེ་སྐྱེས་ན་ནད་ཀྱི་སྡུག་བསྔལ་དེ་དང་བྲལ་བའི་བདེ་པ་ཐོབ་འདོད་སྐྱེ་ཞིང༌། དེའི་ཆེད་དུ་སྨན་བསྟེན་པ་ལ་འཇུག་པ་བཞིན་ཡིན་པའི་ཕྱིར་ཏེ། རྗེ་བཙུན་བྱམས་པས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེར་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རིག་པར་བྱ་ཞིང་བསྟེན་པར་བྱ། །ཞེས་གསུངས་པའི་ཕྱིར་རོ། །རྒྱུ་འབྲས་དོན་གྱི་རིམ་པའི་དབང་དུ་བྱས་ན། ཉོན་མོངས་་ཕྱོགས་ཀྱིས་ཀུན་འབྱུང་ལས་སྡུག་བདེན་འབྱུང་ནི། རྣམ་བྱང་གི་ཕྱོགས་ཀྱི་ལམ་བདེན་ལས་འགོགས་བདེན་ཐོབ་པར་འགྱུར་རོ། །གསུམ་པ་ནི། མཚན་གཞི་ལ་མི་མཐུན་པ་ཆེར་མེད་ཀྱང༌། མཚན་ཉིད་བཞེད་ཚུལ་མི་འདྲ་བ་མང་ནའང༌། འདིར་གོ་བ་གཙོ་བོར་བྱས་ན། རང་གི་རྒྱུར་གྱུར་པའི་ཀུན་འབྱུང་བདེན་པས་ལག་རྗེས་བཞག་པའི་ཉེར་ལེན་གྱི་ཕུང་པོ་དེ་སྡུག་བདེན་གྱི་མཚན་ཉིད། དེ་ལ་ངོ་བོའི་སྒོ་ནས་དབྱེ་ན། ལུས་ལ་ཚོར་བ་དྲག་པོས་གཟིར་བའི་གནད་གཅོད་ཀྱི་སྡུག་བསྔལ་ལྟ་བུ་སྡུག་བསྔལ་གྱི་སྡུག་བསྔལ། ཟས་བཟང་པོའི་རོལ་སྲེད་ནས་ཚོར་བ་ཉམས་སུ་བདེ་བ་ལྟ་བུ་འགྱུར་བའི་སྡུག་བསྔལ། ལས་ཉོན་གྱི་ལག་རྗེས་བཞག་པའི་ཕུང་པོ་ལྔ་ལྟ་བུ་ཁྱབ་པ་འདུ་བྱེད་ཀྱི་སྡུག་བསྔལ་གསུམ་དང༌། གཞན་ཡང་འདོད་ཁམས་ཀྱི་གནས་འདི་ལྟ་བུ་དང་མ་དག་པའི་སྣོད་ཀྱི་འཇིག་རྟེན་དང༌། རང་ཅག་ལྟ་བུའི་སོ་སྐྱེས་མ་དག་པའི་བཅུད་ཀྱི་སེམས་ཅན་གཉིས། གཞན་ཡང་དམྱལ་བའི་ལྕགས་བསྲེགས་ཀྱིས་གཞི་ལྟ་བུ་༢། ཉེར་༡ལེན་གྱི་ཕུང་པོ་ལྔ་ལྟ་༢བུ། དེར་གྱུར་པའི་རྣམ་སྨིན་གྱི་འབྲས་བུ་༡དང༌། བདག་པོའི་འབྲས་༢བུ་༦། ཡང་མྱོང་ཚུལ་གྱིས་དབྱེ་ན། སྐྱེ་རྒ་ན་འཆིའི་སྡུག་བསྔལ་དང༌། དགྲ་སྡང་བ་དང་འཕྲད་ཀྱིས་དོགས་པའི།

གཉེན་སྡུག་པ་དང་བྲལ་གྱིས་དོགས་པའི། འདོད་པ་བཙལ་ཀྱང་མི་རྙེད་པའི། གནས་ངན་ལེན་གྱི་སྡུག་བསྔལ་དང་བརྒྱད་ཡོད། རང་འབྲུས་སྡུག་བསྔལ་བདེན་པ་སྐྱེད་བྱེད་ཀྱི་རིགས་སུ་གནས་པའི་ཉེར་ལེན་གྱི་ཕུང་པོ་དེ་ཀུན་འབྱུང་བདེན་པའི་མཚན་ཉིད། དབྱེ་ན་ཉོན་མོངས་དང༌། ལས་དང༌། དེ་ལས་གཞན་པའི་ཀུན་འབྱུང་གསུམ། དང་པོ་ནི། དེར་གྱུར་པའི་རྩ་ཉོན་དྲུག་

འདོད་ཁྲོ་ང་རྒྱལ་མ་རིག་ཐེ་ཚོམ་ལྟ་བ་ དང༌། ཉེ་ཉོན་ཉི་ཤུའོ། །གཉིས་པ་ནི། འདོད་པའི་བདེ་འགྲོར་འཕེན་བྱེད་སྲོག་གཅོད་སྤངས་པའི་ལས་དང༌། སྦྱིན་པ་བྱིན་པའི་ཟག་བཅས་ཀྱི་ལས་ལྟ་བུ། དེར་གྱུར་པའི་བསོད་ནམས་ཀྱི། ངན་འགྲོར་འཕེན་བྱེད། །སྲོག་གཅོད་དང་མ་བྱིན་ལེན་ལྟ་བུ་བསོད་ནམས་མ་ཡིན་པའི། གཟུགས་དང་གཟུགས་མེད་ཀྱི་ལྷར་སྐྱེ་བ་འཕེན་བྱེད་ཀྱི་ལས་བསམ་གཏན་བཞི་དང་གཟུགས་མེད་བཞི་བསྒོམ་པ་ལྟ་བུ་མི་གཡོ་བའི་ལས་ཏེ་གསུམ་མོ། །གསུམ་པ་ནི། ཉོན་མོངས་དང་ལས་ཀྱི་ཀུན་འབྱུང་མཚུངས་ལྡན་དུ་གྱུར་པའི་གཙོ་སེམས་ལྟ་བུའོ། །ཡང་ལས་ཀྱི་ཀུན་འབྱུང་ལ་དབྱེ་ན། དེར་གྱུར་པའི་སྒོ་གསུམ་གྱི་ལས་དང༌། ལུང་མ་བསྟན་གྱི་ལས་རྣམས་སུ་ཡོད། རང་ཐོབ་བྱེད་ཀྱི་ཐབས་སུ་གྱུར་པའི་ལམ་བདེན་གྱི་བྲལ་བའི་འབྲས་བུར་གྱུར་པའི་སོ་སོར་བརྟགས་འགོག་འགོག་བདེན་གྱི་མཚན་ཉིད་དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། སོ་སོར་བརྟགས་མིན་གྱི་འགོག་པའམ། བརྡར་བརྟགས་པའི་འགོག་པ། དོན་དམ་པའི་འགོག་པ། དེ་བཞིན་དུ་རྒྱན་བཅས་རྒྱན་མེད། ལྷག་བཅས་ལྷག་མེད། ཡོངས་སུ་རྫོགས་པ། ཡོངས་སུ་མ་རྫོགས་པའི་འགོག་པ་རྣམས་སུ་ཡོད། དང་པོ་ནི། སྦྱོར་ལམ་རྩེ་མོ་པའི་རྒྱུད་ཀྱི་ཁོང་ཁྲོས་དགེ་རྩ་གཅོད་པ་སྤངས་པའི་ཆ་དང༌། སྦྱོར་ལམ་བཟོད་པ་ནས་ངན་འགྲོར་སྐྱེ་བ་སྤངས་པའི་ཆ་དང༌། སོ་སྐྱེའི་རྒྱུད་ཀྱི་འདོད་པའི་ཉོན་མོངས་མངོན་གྱུར་པ་ལ་རེ་ཞིག་ཆགས་པ་དང་བྲལ་བའི་ཆ་དང༌། དམན་ལམ་སྔོན་དུ་མ་སོང་བའི་ཐེག་ཆེན་མཐོང་ལམ་བར་ཆད་མེད་ལམ་པའི་རྒྱུད་ཀྱི་བདེན་འཛིན་ཀུན་བརྟགས་འགོག་པའི་ཆ་ལྟ་བུའོ། །གཉིས་པ་དང་འགོག་བདེན་དོན་གཅིག །གསུམ་པ་ནི། མངོན་ཤེས་དྲུག་ཐོབ་པའི་དགྲ་བཅོམ་གྱི་རྒྱུད་ཀྱི་འགོག་བདེན་ལྟ་བུ། བཞི་པ་ནི། མངོན་ཤེས་མ་ཐོབ་པའི་གང་ཟག་གི་རྒྱུད་ཀྱི་འགོག་བདེན་ལྟ་བུ། ལྔ་པ་དང་དྲུག་པ་ནི་ཉེར་ལེན་གྱི་ཕུང་པོ་དང་བཅས་མ་བཅས་སམ།

ཐལ་འགྱུར་བ་ལྟར་ན་བདེན་སྣང་གི་ལྷག་མ་དང་བཅས་མ་བཅས་ཀྱི་མྱང་འདས་གཉིས། བདུན་པ་ནི་སློབ་པ་དང༌། བརྒྱད་པ་མི་སློབ་པའི་རྒྱུད་ཀྱི་འགོག་བདེན་ནོ། །རང་གི་བྲལ་འབྲས་སུ་ཕྱུར་པའི་འགོག་བདེན་གྱི་བྲལ་རྒྱུ་བྱེད་པའི་རིགས་སུ་གནས་པའི་འཕགས་རྒྱུད་ཀྱི་མཁྱེན་པ་ལམ་བདེན་གྱི་མཚན་ཉིད། དེ་ལ་དངོས་བརྟགས་མ་ཕྱེ་བར་དབྱེ་ན། ཚོགས་ལམ་སོགས་ལྔ། ངོ་བོའི་སྒོ་ནས་ཐེག་གསུམ་འཕགས་རྒྱུད་ཀྱི་ལམ་བདེན་གསུམ་དུ་དབྱེའོ། །འགོག་ལམ་གཉིས་ཇི་ལྟར་ཐོབ་ཚུལ་ནི། རང་གི་ངོ་སྐལ་གྱི་སྤང་བྱ་ཀུན་བརྟགས་དང་ལྷན་སྐྱེས་གང་དངོས་སུ་སྤོང་བའི་གཉེན་པོ་བྱེད་པའི་འཕགས་པའི་ཡེ་ཤེས་ཀུན་གྱིས་ཀྱང་རང་གིས་དངོས་སུ་འཐོབ་པར་འགྱུར་བའི་འགོག་བདེན་རྣམས་ཀྱི་བྲལ་རྒྱུ་བྱས་ནས། ནམ་ཡེ་ཤེས་དེ་དག་གིས་རང་རང་གིས་སྤང་བྱ་དེ་རྣམས་དངོས་སུ་སྤངས་པ་དེའི་ཚེ། སྤང་བྱ་དེ་ཤེས་རྒྱུད་ཀྱི་སྟེང་དུ་སླར་མི་སྐྱེ་བའི་ཚུལ་གྱིས་སྤངས་པའི་ཚེ་ཐོབ་པར་འགྱུར་བས། དེ་ལ་ནི་འགོག་བདེན་ཞེས་བྱ་ཞིང༌། དེ་དང་མཉམ་པའི་རྣམ་གྲོལ་རྣམས་ཀྱང་འགོག་བདེན་གྱི་བྲལ་རྒྱུ་བྱེད་པའི་རིགས་སུ་གནས་པའི་ལམ་བདེན་དུ་འཇོག་པ་ཡིན་ནོ། །བཞི་པ་ནི། སྡུག་ཀུན་གཉིས་སོ་སྐྱེའི་རྒྱུད་ལ་ཡོད་པ་གཙོ་ཆེ་ཞིང༌། འགོག་ལམ་གཉིས་འཕགས་རྒྱུད་ཁོ་ན་ལ་ཡོད། མ་དག་པའི་ཞིང་སྡུག་བདེན་ཡིན་ཀྱང་དག་པའི་ཞིང་མིན་པར་གསུངས་པས། བདེ་བ་ཅན་དང་དེའི་སོ་སྐྱེ་རྣམས་ནི་སྡུག་བདེན་མིན་ལ། དེ་ལས་གཞན་པའི་སོ་སྐྱེ་རྣམས་དང༌། དེའི་ཉེར་ལེན་ཕུང་པོ་དང་དེ་དག་གི་རྒྱུད་ཀྱི་ལས་ཉོན་རྣམས་ནི་སྡུག་ཀུན་ཅི་རིགས་སུ་ངེས། ཐེག་དམན་འཕགས་པའི་རྒྱུད་ལ་ཉེར་ལེན་གྱི་ཕུང་པོ་ཡོད་པས། སྡུག་བདེན་དང་ལས་ཀྱི་ཀུན་འབྱུང་གཉིས་ཀ་ཡོད་ཀྱང༌། ཐེག་ཆེན་འཕགས་རྒྱུད་ལ་སྡུག་ཀུན་གཉིས་ཀ་མེད་པས་དེའི་རྒྱུད་ཀྱི་ལས་དང་ཉོན་མོངས་རྣམས་དང་ཀུན་འབྱུང་མིན་ནོ། །འདུ་བྱེད་ཀྱི་སྡུག་བསྔལ་ཁམས་གསུམ་ཀར་ཡོད།

གཞན་གཉིས་འདོད་ཁམས་མ་གཏོགས་མེད་དོ། །ལྔ་པ་ནི། བདེན་བཞིའི་རྣམ་པ་མི་རྟག་ལ་སོགས་བཅུ་དྲུག་ཡོད་པ་ལས། སྡུག་བསྔལ་གྱི་བདེན་པའི་རྣམ་པ་མི་རྟག་སྡུག་བསྔལ་སྟོང་པ་བདག་མེད་བཞི་སྟེ། ཉེར་ལེན་གྱི་ཕུང་པོ་ཆོས་ཅན། མི་རྟག་པའི་རྣམ་པ་ཡིན་ཏེ། རེས་འགའ་སྐྱེ་བའི་ཕྱིར། སྡུག་བསྔལ་བ་ཡིན་ཏེ། ལས་ཉོན་གྱི་གཞན་དབང་ཅན་ཡིན་པའི་ཕྱིར། དོན་གཞན་གྱིས་སྟོང་སྟེ། དབང་སྒྱུར་བ་པོའི་བདག་པོའི་དོན་གཞན་གྱིས་སྟོང་པའི་ཕྱིར། བདག་མེད་པའི་རྣམ་པ་ཡིན་ཏེ། རང་དབང་པའི་བདག་མ་གྲུབ་པའི་ཕྱིར། དེ་ལྟར་དྲན་ཅིང་བསྒོམས་པས་རིམ་བཞིན་ཉེར་ལེན་གྱི་ཕུང་པོ་ལ་རྟག །བདེ། གཙང་བ། བདག་ཏུ་འཛིན་པའི་ཕྱིན་ཅི་ལོག་བཞི་སྤོང་བར་བྱེད་དོ། །ཀུན་འབྱུང་བདེན་པའི་རྣམ་པར་རྒྱུ་ཀུན་འབྱུང་རབ་སྐྱེ་རྐྱེན་བཞི་སྟེ། ཟག་བཅས་ཀྱི་ལས་ཉོན་གཉིས་ཆོས་ཅན། རྒྱུའི་རྣམ་པ་ཡིན་ཏེ། རང་འབྲས་སྡུག་བསྔལ་གྱི་རྩ་བ་ཡིན་པའི་ཕྱིར། ཀུན་འབྱུང་བ༴ རང་འབྲས་སྡུག་བསྔལ་ཀུན་ཡང་ཡང་བསྐྱེད་པའི་ཕྱིར། རབ་སྐྱེ༴ སྡུག་བསྔལ་དེ་ཤུགས་དྲག་ཏུ་བསྐྱེད་པའི་ཕྱིར། རྐྱེན་གྱི་རྣམ་པ༴ རང་འབྲས་སྡུག་བསྔལ་གྱི་ལྷན་ཅིག་བྱེད་རྐྱེན་ཡིན་པའི་ཕྱིར། དེ་ལྟར་བསྒོམས་པས་རིམ་བཞིན་སྡུག་བསྔལ་རྒྱུ་མེད་དུ། དེ་རྒྱུ་གཅིག་ཁོ་ནས་བྱས་པར། དེ་དབང་ཕྱུག་སོགས་ཀྱིས་བྱས་པར། དེའང་བཞིན་གྱིས་རྟག་ལ་གནས་སྐབས་འགྱུར་བར་འཛིན་པའི་རྟོག་པ་རྣམས་སྤོང་བར་བྱེད། འགོག་བདེན་གྱི་རྣམ་པ་ལ་འགོག་ཞི་གྱ་ནོམ་ངེས་འབྱུང་བཞི་སྟེ། སྡུག་ཀུན་གཏན་ནས་སྤངས་པའི་བྲལ་བ་ཆོས་ཅན། འགོག་པའི་རྣམ་པ་ཡིན་ཏེ། སྡུག་བསྔལ་སྤངས་པའི་བྲལ་བ་ཡིན་པའི་ཕྱིར། ཞི་བ༴ ཉོན་མོངས་སྤངས་པའི་བྲལ་བ་ཡིན་པའི༴ གྱ་ནོམ་པ་ཡིན་ཏེ། ཕན་བདེའི་དངོས་པོར་གྱུར་པའི་ཐར་པ་ཡིན་པའི༴ ངེས་འབྱུང་༴ སླར་མི་ལྡོག་པའི་ཐར་པ༴ དེ་ལྟར་བསྒོམས་པས་རིམ་བཞིན། ཐར་པ་ཡེ་མེད་དུ། ཟག་བཅས་ཀྱི་ཁྱད་པར་འགའ་ཞིག་ཐར་པར།

སྡུག་བསྔལ་གྱི་རང་བཞིན་འབའ་ཞིག་ཐར་པར། ཐར་པ་ཡོད་ཀྱང་སླར་ལྡོག་པར་འཛིན་པའི་རྟོག་པ་རྣམས་སྤོང་བར་བྱེད། ལམ་བདེན་གྱི་རྣམ་པ་ལ་ལམ་སྒྲུབ་པ་རིག་པ་ངེས་འབྱིན་བཞི་སྟེ། བདག་མེད་ཀྱི་དོན་མངོན་སུམ་དུ་རྟོགས་པའི་ཡེ་ཤེས་ཆོས་ཅན། ལམ་གྱི་རྣམ་པ་ཡིན་ཏེ། ཐར་པར་བགྲོད་བྱེད་ཀྱི་ལམ་དངོས་སམ་དེར་གཏོགས་ཀྱི་ལམ་ཡིན་པའི་ཕྱིར། སྒྲུབ་པ་ཡིན་ཏེ། བདག་མེད་ཅི་རིགས་མངོན་སུམ་དུ་རྟོགས་པའི་ཡེ་ཤེས༴ རིག་པ༴ ཉོན་མོངས་ཀྱི་གཉེན་པོ་བྱེད་པའི༴ ངེས་ཕྱིན་གྱི་རྣམ་པ༴ སྡུག་བསྔལ་སླར་མི་ལྡོག་པར་བྱེད་པའི་ཡེ་ཤེས་ཡིན་པའི་ཕྱིར། དེ་ལྟར་བསྒོམས་པས་རིམ་བཞིན་ཐར་ལམ་ཡེ་མེད་དུ་འཛིན་པ། བསམ་གཏན་གྱི་ངོ་བོ་འགའ་ཞིག་ཐར་ལམ་དུ། ཟག་བཅས་ཀྱི་ཁྱད་པར་འགའ་ཞིག་ཐར་ལམ་དུ། སྡུག་བསྔལ་གཏན་ཟད་པའི་ཐར་ལམ་མེད་པར་འཛིན་པའི་རྟོག་པ་རྣམས་སྤོང་བར་བྱེད་དོ། །དྲུག་པ་ནི། བཞི་པོ་དེ་དག་ལ་འཕགས་པའི་བདེན་པ་ཞེས་བརྗོད་པའི་རྒྱུ་མཚན་ཡོད་དེ། དེ་རྣམས་འཕགས་པ་རྣམས་ཀྱིས་གཟིགས་པ་ལྟར་བདེན་ཅིང༌། བྱིས་པ་སོ་སྐྱེས་བཟུང་བ་ལྟར་མི་བདེན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། བདུན་པ་ནི། བདེན་བཞིའི་རྣམ་གཞག་ནི་ཐེག་པ་ཆེ་ཆུང་ཀུན་ཏུ་ལན་དུ་མང་གསུངས་ཤིང༌། འཁོར་བར་འཇུག་ལྡོག་གི་གནད་རྣམས་ཐམས་ཅད་མཁྱེན་པས་བསྡུས་པ་ཡིན་པས་རྣམ་གྲོལ་བསྒྲུབ་པ་ལ་ཤིན་ཏུ་གལ་ཆེ་ཞིང༌། ཉམས་ལེན་གྱི་འགགས་སྡོམ་ཡང་ཆེ་བས་རིམ་པ་དེ་ལྟར་དུ་སློབ་དགོས་པའི་ཕྱིར་དགོས་པ་ཤིན་ཏུ་ཆེ་པར་གྲུབ་བོ། །གཉིས་པ་རྟེན་འབྲེལ་བཅུ་གཉིས་ཀྱི་རྣམ་གཞག་བཤད་པ་ལ་བདུན། སྤྱིའི་མཚན་ཉིད། སོ་སོའི་དབྱེ་བ། བསྡུ་བ། བྱེད་ལས་ཚེ་དུ་ལ་རྫོགས། བསྒོམ་ཚུལ། བསྒོམས་པའི་ཕན་ཡོན་ནོ། །དང་པོ་ནི། སཱ་ལུ་ལྗང་པའི་མདོ་ལས་བསྟན་དོན་རྟེན་འབྲེལ་མདོ་འགྲེལ་སོགས་ལས་རྒྱས་པར་བཤད་པ་ལྟར། དེ་དག་གི་དངོས་བསྟན་ནི་འདུས་བྱས་རྟེན་འབྲེལ་གྱི་དབང་དུ་བྱས་ལ།

སྤྱིར་ལྟོས་ནས་གྲུབ་པ་རྟེན་འབྲེལ་གྱི་མཚན་ཉིད། རང་གི་རྒྱུ་རྐྱེན་ལ་ལྟོས་ནས་གྲུབ་པ། འདུས་བྱས་རྟེན་འབྲེལ་གྱི་མཚན་ཉིད་དོ། །གཉིས་པ་ནི། མ་རིག་པ་ནས་རྒ་ཤིའི་བར་དུ་བཅུ་གཉིས་ཏེ། དང་པོ་མ་རིག་པ་ལ། སྤྱིར་ལས་འབྲས་དང༌། དེ་ཁོ་ན་ཉིད་ལ་རྨོངས་པའི་མ་རིག་པ་གཉིས་སུ་ཡོད་ལ། སྔ་མས་ནི་ངན་འགྲོ་དང༌། ཕྱི་མས་ནི་བདེ་འགྲོ་ངན་འགྲོ་གཉིས་ཀར་འཕེན་པའི་ལས་གསོག །དེ་ཁོ་ན་ཉིད་ལ་རྨོངས་པའི་མ་རིག་པ་ནི། ཐལ་རང་གཉིས་ཀས་བདེན་འཛིན་ཐམས་ཅད་ལ་བྱེད་ཀྱང་ཐལ་འགྱུར་བས་བདེན་འཛིན་ཡིན་ན་མ་རིག་པས་ཁྱབ་ཅེས་བཞེད་པ་དང༌། རང་རྒྱུད་པས་ནི་དེ་ལྟར་མི་བཞེད། རང་རྒྱུད་པ་མན་ཆད་ཀྱི་རང་སྡེ་ལྟར་ན། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་རྟོག་པ་རྣམས་ནི། མ་རིག་པ་ཡིན་པས་ཐལ་རང་གཉིས་ཀྱི་ལུགས་ལ་འཁོར་བའི་རྩ་བ་ངོས་འཛིན་ཚུལ་མི་འདྲའོ། །གང་ལྟར་ནའང་རང་རང་ལུགས་ཀྱི་བདག་མེད་པའི་དེ་ཁོ་ན་ཉིད་ཀྱི་དོན་ལ་རྨོངས་པའི་སོ་སྐྱེའི་རྒྱུད་ཀྱི་དེ་འདྲའི་མ་རིག་པ་དེ་འཁོར་བའི་རྩ་བ་ཡིན་པར་བཞེད་པ་ནི་འདྲའོ། །དེས་ན་ཡན་ལག་བཅུ་གཉིས་ཀྱི་ཐོག་མའི་མ་རིག་པ་དང་བདག་མེད་པའི་དེ་ཁོ་ན་ཉིད་ལ་རྨོངས་པའི་མ་རིག་པ་སྟེ། འདི་ལ་ཀུན་བརྟགས་དང་ལྷན་སྐྱེས་གཉིས་ཀ་ཡོད་པར་བཤད་ཀྱང༌། འཕགས་པའི་རྒྱུད་ལ་ནི། ཡན་ལག་བཅུ་གཉིས་ཀྱི་ཐོག་མར་གྱུར་པའི་མ་རིག་པ་མེད་དོ། །མཁས་པ་ཕལ་ཆེར་འདུ་བྱེད་ཀྱི་ལས་ཀྱི་རྒྱུའི་ཀུན་སློང་གི་མ་རིག་པ་ལ་ནི་ལས་འབྲས་ལ་རྨོངས་པའི་མ་རིག་པ་མི་སྲིད་ཅེས་བཞེད་སྣང་ཡང༌། དུས་ཀྱི་ཀུན་སློང་ལ་ནི་དེ་ཡོད་དོ། །གཉིས་པ་འདུ་བྱེད་ལ་ནི་ལས་ཡིན་ལ། དེ་ལའང་བསོད་ནམས་མ་ཡིན་པ། བསོད་ནམས། མི་གཡོ་བའི་ལས་ཏེ་གསུམ་མོ། །གསུམ་པ་རྣམ་ཤེས་ནི། མདོ་ལས། ཚོགས་དྲུག་ཏུ་གསུངས་ཀྱང་འདིར་གཙོ་བོའི་དབང་དུ་བྱས་ན་ཡིད་ཤེས་ཏེ། དེ་ལ་དགེ་མི་དགེའི་ལས་བསགས་པའི་བག་ཆགས་བསྒོས་པའི་ཚེ་འདིའི་རྣམ་ཤེས་ནི་རྒྱུ་དུས་ཀྱི་རྣམ་ཤེས་ཡིན་ལ།

ཕྱི་མར་སྐྱེ་གནས་སུ་ཉིང་མཚམས་སྦྱར་བ་ན་འབྲས་དུས་ཀྱི་རྣམ་ཤེས་སུ་འགྱུར་བས། གཉིས་ཀ་ལ་རྣམ་ཤེས་ཀྱི་རྟེན་འབྲེལ་ཞེས་གཅིག་ཏུ་བགྲང་པའོ། །བཞི་པ་མིང་གཟུགས་ཀྱི་མིང་ནི། ཚོར་བ་འདུ་ཤེས་འདུ་བྱེད་རྣམ་ཤེས་ཏེ་གཟུགས་ཅན་མ་ཡིན་པའི་མིང་གཞིའི་ཕུང་པོ་དང༌། གཟུགས་ནི་མེར་མེར་པོ་ལ་སོགས་པ་སྟེ། གཟུགས་མེད་དུ་སྐྱེ་ན་གཟུགས་ཀྱི་ས་བོན་ཙམ་ལས་གཟུགས་ནི་མེད་དོ། །ལྔ་པ་སྐྱེ་མཆེད་དྲུག་ནི། མངལ་དུ་སྐྱེ་ན། དང་པོར་རྣམ་ཤེས་ཁུ་ཁྲག་གི་མེར་མེར་པོ་དང་མིང་རྣམས་འཕེལ་ནས་གྲུབ་པའི་མིག་དང་རྣ་བ་ལ་སོགས་པའི་སྐྱེ་མཆེད་རྣམས་ཏེ། ལུས་དང་ཡིད་ཀྱི་སྐྱེ་མཆེད་ནི་སྔར་ནས་ཡོད་དོ། །བརྫུས་ཏེ་སྐྱེས་ན་རྫུས་སྐྱེས་དབང་པོ་རྣམས་གཅིག་ཅར་དུ་འགྲུབ་པས་རིམ་པ་དེ་ལྟར་མེད་ལ། སྒོང་དང་དྲོད་སྐྱེས་ལ་ནི་མངལ་མ་གཏོགས་ཆ་འདྲ་བར་བཤད། དྲུག་པ་རེག་པ་ནི། ཡུལ་དབང་རྣམ་ཤེས་གསུམ་འདུས་པ་ལ་བརྟེན་ནས་ཡུལ་གཟུགས་སོགས་ཡིད་དུ་འོང་མི་འོང་བར་མ་གསུམ། གང་རུང་ཡོངས་སུ་གཅོད་པའི་སེམས་བྱུང་དང་པོ་གྲུབ་པ་སྟེ། འདི་ལ་མིག་ནས་ཡིད་ཀྱི་འདུས་ཏེ་རེག་པའི་བར་ཅི་རིགས་ཡོད་དོ། །བདུན་པ་ཚོར་བ་ནི། རེག་པས་ཡུལ་གསུམ་གང་རུང་བཅད་པ་དང་རྗེས་སུ་མཐུན་པར། ཟག་བཅས་ཀྱི་ཚོར་བ་བདེ་སྡུག་བཏང་སྙོམས་གསུམ་གང་རུང་སྐྱེས་པའོ། །འདི་ལའང་སྔར་བཞིན་ཡོད། བརྒྱད་པ་སྲེད་པ་ནི། ཚོར་བ་བདེ་བ་ལ་ནི་མི་འབྲལ་བ་དང་སྡུག་བསྔལ་ལ་འབྲལ་འདོད་ཀྱི་སྲེད་པའམ། བཏང་སྙོམས་གང་རུང་ལ་སྲེད་པ་གང་རུང་སྟེ། འདི་ལ་འདོད་སྲེད། སྲིད་སྲེད། འཇིག་སྲེད་གསུམ། དགུ་པ་ལེན་པ་ནི། སྲེད་པ་དེ་ཉིད་ཆེར་འཕེལ་བའི་འདོད་ཆགས་ཏེ། འདི་ལ་འདོད་པ་ཉེ་བར་ལེན་པ། ལྟ་བ། བརྟུལ་ཞུགས། བདག་ཏུ་སྨྲ་བའི་ཉེར་ལེན་བཞི། དང་པོ་ནི། གཟུགས་སོགས་འདོད་ཡོན་ལ་ཆགས་པ། གཉིས་པ་ནི། འཇིག་ལྟ་མ་ཡིན་པའི་ལྟ་ངན་ལ་ཆགས་པ། གསུམ་པ་ནི། ཚུལ་ཁྲིམས་དང་བརྟུལ་ཞུགས་དམན་ལ་ཆགས་པ།

བཞི་པ་ནི། འཇིག་ལྟ་ལ་འདུན་ཞིང་ཆགས་པའི་སྲེད་པ། བཅུ་པ་སྲིད་པ་ནི། སྔར་འདུ་བྱེད་ཀྱི་ལས་ཀྱི་བག་ཆགས་རྣམ་ཤེས་ལ་བསྒོས་པ་དེ་ཉིད་སྲེད་ལེན་གཉིས་ཀྱིས་གསོས་བཏབ་ནས་ཡང་སྲིད་ཕྱི་མ་འདྲེན་པ་ནུས་མཐུ་ཅན་དུ་སོང་བའི་སྐབས་ཀྱི་ལས་ཏེ། སྲིད་པ་ཞེས་པ་ནི་འབྲས་མིང་རྒྱ་ལ་བཏགས་པའོ། །འདི་ལ་ཁམས་གསུམ་གྱི་ལས་གསུམ། བཅུ་གཅིག་པ་སྐྱེ་བ་ནི། སྲིད་ལས་ཀྱི་མཐུས་སྐྱེ་གནས་བཞི་པོ་གང་རུང་དུ་རྣམ་ཤེས་དང་པོར་ཉིང་མཚམས་སྦྱང་བ་དེ། འདི་ལ་མངལ་དུ་ཉིང་མཚམས་སྦྱར་བ་སོགས་བཞིའམ། ཁམས་གསུམ་གྱི་ཉིང་མཚམས་སྦྱང་བ་གསུམ། འདིའི་སྐྱེ་བ་ཉིང་མཚམས་སྦྱར་མ་ཐག་པའི་གནས་སྐབས་ཀྱི་ཕུང་པོ་ལྔ་དང༌། ཁ་ཅིག་མངལ་ནས་ཕྱི་རོལ་དུ་བཙའ་བ་ལ་དེ་འཇོག་མོད། འདིར་ནི་ཉིང་མཚམས་སྦྱར་བའི་ཆ་དང་པོར་འདོད་དོ། །བཅུ་གཉིས་པ་རྒ་ཤི་ལ། རྒ་བ་ནི་ཕུང་པོ་སྨིན་ཅིང་གཞན་དུ་འགྱུར་བའི་ཆ་ཡིན་ལ། ཤི་བ་ནི་ཕུང་པོ་རིས་མཐུན་པ་འདོར་བའམ་དོར་བའོ། །དེ་གཉིས་ཡན་ལག་གཅིག་ཏུ་འཇོག་པ་ནི། དེ་གཉིས་གོ་རིམ་མ་ངེས་པའི་རྒྱུ་མཚན་གྱིས་སོ། །མྱ་ངན་དང་སྨྲེ་སྔགས་འདོན་པ་ལ་སོགས་པ་ནི་ཡན་ལག་ཏུ་འགྱུར་བར་མ་ངེས་པར་ཞར་བྱུང་ཙམ་སྟེ་སྐྱོ་བ་བསྐྱེད་པའི་ཆེད་དུ་གསུངས་སོ། །གསུམ་པ་ལ་གཉིས་ཏེ། མདོར་བསྡུ་བ་དང༌། ཀུན་ནས་ཉོན་མོངས་པའི་བསྡུ་བའོ། །དང་པོ་ནི། ཡན་ལག་བཅུ་གཉིས་པོ་དེ་རྒྱུ་འབྲས་ཀྱིས་བསྡུས་ཏེ། འཕེན་བྱེད་དང༌། འགྲུབ་བྱེད་ཀྱི་རྒྱུ་འབྲས་གཉིས་ཀྱིས་བསྡུས་པའི་ཕྱིར། དེ་ཡང་མ་རིག་པ། འདུ་བྱེད། རྒྱུ་དུས་ཀྱི་རྣམ་ཤེས་གསུམ་ནི། འཕེན་བྱེད་ཀྱི་རྒྱུ་དང༌། འབྲས་དུས་ཀྱི་རྣམ་ཤེས་དང་མིང་གཟུགས་སྐྱེ་མཆེད་དྲུག །རེག་པ་ཆོར་བ་སྟེ་ཕྱེད་དང་ལྔ་ནི་འཕངས་པའི་འབྲས་བུ་དང༌། སྲེད་ལེན་སྲིད་པ་གསུམ་འགྲུབ་བྱེད་ཀྱི་རྒྱུ་དང༌། སྐྱེ་རྒ་གཉིས་ནི། གྲུབ་པའི་འབྲས་བུའི་ཡན་ལག་ཏུ་འདུའོ། །གང་འཕང་ན། འབྲས་དུས་ནི་རྣམ་ཤེས་ནས་ཚོར་བའི་བར་ཡན་ལག་ཕྱེད་ལྔའོ།

།གང་གིས་འཕངས་ན། མ་རིག་པའི་རྐྱེན་གྱིས་འདུ་བྱེད་ཀྱི་ལས་ཀྱིས་སོ། །ཇི་ལྟར་འཕངས་ན་རྒྱུ་དུས་ཀྱི་རྣམ་ཤེས་ལ་ལས་ཀྱི་བག་ཆགས་བསྒོས་པའི་ཚུལ་གྱིས་སོ། །འཕངས་པའི་དོན་ནི། སྲེད་པ་སོགས་འགྲུབ་བྱེད་ཡོད་ན་འབྲས་བུ་དེ་རྣམས་འགྲུབ་རུང་དུ་བྱས་པའོ། །གང་གིས་འགྲུབ་པར་བྱེད་ན་སྲིད་པའི་རྐྱེན་གྱི་ལེན་པས་སོ། །གང་འགྲུབ་ན་སྐྱེ་བ་དང་རྒ་ཤིའོ། །ཇི་ལྟར་འགྲུབ་པར་བྱེད་ཅེ་ན། འདུ་བྱེད་ཀྱིས་རྣམ་ཤེས་ལ་བསྒོས་པའི་ལས་ཀྱི་བག་ཆགས་དེས་ནུས་མཐུ་ཅན་དུ་བྱས་པའི་ཚུལ་གྱིས་སོ། །དེས་ན་འདིའི་འཕངས་པའི་ཡན་ལག་དང་གྲུབ་པའི་ཡན་ལག་དོན་གཉིས་ངོ་བོ་གཅིག་གོ །གཉིས་པ་ནི། མ་རིག་སྲེད་ལེན་གསུམ་ཉོན་མོངས་པའི་ཀུན་འབྱུང༌། འདུ་བྱེད་དང་སྲིད་ལས་གཉིས་ལས་ཀྱི་ཀུན་འབྱུང་འབྲས་དུས་ཀྱི་རྣམ་ཤེས་སོགས་བདུན་ནི་སྡུག་བདེན་དུ་འདུའོ། །བཞི་པ་བྱེད་ལས་ནི། མ་རིག་པས་དེ་ཁོ་ན་ཉིད་ལ་སྒྲིབ། འདུ་བྱེད་ཀྱིས་ཡང་སྲིད་ཕྱི་མའི་ས་བོན་འདེབས། རྣམ་ཤེས་ཀྱིས་སྐྱེ་གནས་སུ་འཁྲིད། མིང་གཟུགས་ཀྱིས་ལུས་འཛིན། སྐྱེ་མཆེད་ཀྱིས་ལུས་རྫོགས། རེག་པས་ཡུལ་གྱི་འགྱུར་བ་སྤྱོད། ཚོར་བས་རྣམ་སྨིན་སྤྱོད། སྲེད་པས་ཕུང་པོ་སླར་སྡུད། ལེན་པས་ཕུང་པོ་འགྲུབ་པ་ལ་སྦྱོར། སྲིད་པས་ཕྱི་མའི་ཕུང་པོ་མངོན་དུ་འགྱུར། སྐྱེ་བ་དང་རྒ་ཤིས་རང་རང་གར་ལ་ལྡན་པའི་གང་ཟག་དེ་སྡུག་བསྔལ་བར་བྱེད་དོ། །ལྔ་པ་ནི། མྱུར་ན་ཚེ་གཉིས་དང༌། བུལ་ན་གསུམ་གྱིས་རྫོགས་ལ། ཁ་ཅིག་ཚེ་བཞིར་རྫོགས་པའང་ཡོད་ཅེས་གསུངས། དང་པོ་སྐྱེས་ནས་མྱོང་འགྱུར་གྱི་དབང་དུ་བྱས་པ་སྟེ། དཔེར་ན་མི་འགའ་ཞིག་མ་རིག་པས་ཀུན་ནས་བསླངས་ཏེ། རྒྱུ་དུས་ཀྱི་རྣམ་ཤེས་ཀྱིས་འདོད་ལྷར་སྐྱེ་བའི་འདུ་བྱེད་ཀྱི་ལས་བསགས། ལས་དེ་འཆི་ཀ་ཚུན་སྲེད་ལེན་གཉིས་ཀྱིས་གསོས་བཏབ་ནས་སྲིད་ལས་ནུས་ལྡན་དུ་བྱས་ཏེ་སྐྱེ་བ་བླངས་ན་ཚེ་སྔ་མར་ཕྱེད་དྲུག །ཕྱི་མ་ལྷར་བསྐྱེད་པའི་ཚེ་འབྲས་དུས་ཀྱི་རྣམ་ཤེས་སོགས་ཕྱེད་བདུན་འགྲུབ་པར་འགྱུར་བས་སོ།

།གཉིས་པ་ནི། ལན་གྲངས་གཞན་ལ་མྱོང་འགྱུར་གྱི་དབང་དུ་བྱས་པ་སྟེ། དཔེར་ན་མི་ཞིག་གིས་རྟེན་དེ་ཡང་མ་རིག་པའི་སྟོབས་ཀྱིས་རྣམ་ཤེས་ཀྱི་སྟེང་དུ་ལས་ཀྱི་བག་ཆགས་བཞག་པས་དེ་ལ་སྲེད་ལེན་གཉིས་ཀྱིས་གསོས་མ་བཏབ་པར་དུད་འགྲོར་སྐྱེས། རྟེན་དེ་ལ་སྲེད་ལེན་གཉིས་ཀྱིས་གསོས་བཏབ་ནས་སྲིད་ལས་ནུས་པ་ཅན་དུ་བྱས་ནས་འདོད་ལྷར་སྐྱེས་ཀྱི་སྐྱེ་བ་བླངས་པའི་ཚེ། ཡན་ལག་དང་པོ་གཉིས་ཚེ་དང་པོ། སྲིད་ལེན་སྲིད་པ་གསུམ་གཉིས་པ། ལྷག་མ་རྣམས་ཚེ་གསུམ་པ་ལ་རྫོགས་པ་བཞིན་ནོ། །གསུམ་པ་སླར་ལེན་ན་ནི་སྲེད་པས་གསོས་བཏབ་ཀྱང༌། ལེན་པས་གསོས་མ་བཏབ་པ་ཞིག་འདོད་དགོས་སོ། །འདི་དག་ནི་ཐེག་པ་ཆེན་པོའི་དབང་དུ་བྱས་པ་སྟེ། མདོ་སྡེ་དང༌། །བྱེ་སྨྲ་བའི་ལུགས་ཅུང་ཟད་མི་འདྲ་པ་ཡོད་དོ། །གསུམ་པ་ནི། ཡན་ལག་དང་པོར་རིག་པ་འཁོར་རྩར་འགྱུར་ཚུལ་སྤྱི་དང༌། ཁྱད་པར་དེའི་རྐྱེན་གྱིས་འདུ་བྱེད་འབྱུང་བ་ནས། སྐྱེ་བའི་རྐྱེན་གྱིས་རྒ་ཤི་འབྱུང་བའི་བར་ནི་ཉོན་མོངས་ཕྱོགས་ཀྱི་རྟེན་འབྲེལ་ལུགས་མཐུན་དང༌། རྒ་ཤི་གང་ནས་འབྱུང་ན་སྐྱེ་བ་ལས་འབྱུང་བ་ནས། འདུ་བྱེད་མ་རིག་པ་ལས་འབྱུང་བའི་བར་ནི་ཉོན་མོངས་པའི་ཕྱོགས་ཀྱི་རྟེན་འབྲེལ་ལུགས་ལྡོག །མ་རིག་པ་འགག་པ་ནས་འདུ་བྱེད་འགགས་ནས། སྐྱེ་བ་འགགས་པ་ནས་རྒ་ཤི་འགགས་པའི་བར་རྣམ་བྱང་ཕྱོགས་ཀྱི་རྟེན་འབྲེལ་ལུགས་མཐུན་དང༌། གང་འགགས་པས་རྒ་ཤི་འགག་སྙམ་ན། སྐྱེ་བུ་འགགས་པས་རྒ་ཤི་འགགས་སོ་ཞེས་པ་ནས། མ་རིག་པ་འགགས་པས་འདུ་བྱེད་འགགས་པའི་བར་ནི་རྣམ་བྱང་ཕྱོགས་ཀྱི་རྟེན་འབྲེལ་ལུགས་ལྡོག་ཏུ་བསྒོམ་པར་བྱའོ། །དེ་ལའང་དང་པོ་གཉིས་ལྟར་བསམ་པ་ནི། རིམ་བཞིན་སྡུག་ཀུན་གཉིས་ཤེས་པར་བྱེད་པ་ཡིན་ལ། ཕྱི་མ་གཉིས་ལྟར་བསམ་པ་ནི། འགོག་ལམ་གཉིས་སྒོམ་པར་བྱེད་པ་ཡིན་ནོ། །བདུན་པ་ནི། འཕགས་པ་ཀླུས། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། །གསུང་གི་མཛོད་ཀྱི་གཅེས་པ་ཟབ་མོ་སྟེ།

།གང་གིས་འདི་ནི་ཡང་དག་མཐོང་བ་དེས། །སངས་རྒྱས་དེ་ཉིད་རིག་པ་རྣམས་མཆོག་མཐོང༌། །ཞེས་སོགས་ཕན་ཡོན་དཔག་ཏུ་མེད་དོ། །གསུམ་པ་འཆི་འཕོ་ཇི་ལྟར་བྱེད་ཚུལ་ལ་གཉིས་ཏེ། དངོས་དང༌། ཞར་བྱུང་ངོ༌། །དང་པོ་ལ་ལྔ། འཆི་བའི་རྐྱེན། འཆི་བའི་སེམས། དྲོད་སྡུད་ཚུལ། བར་དོ་འགྲུབ་ལུགས། སྐྱེ་སྲིད་དུ་ཉིད་མཚམས་སྦྱོར་ཚུལ་ལོ། །དང་པོ་ལ་གཉིས། ཚེ་ཟད་ནས་དུས་ཀྱིས་འཆི་བ་དང༌། མ་ཟད་ཀྱང་དུས་མིན་གྱི་འཆི་བའོ། །ཕྱི་མ་ལའང༌། བསོད་ནམས་ཟད་ནས་ནད་སོགས་ཀྱིས་འཆི་བ་དང༌། གཞན་ཡང་དུས་མིན་གྱི་འཆི་རྐྱེན་དགུ་མདོ་ལས་གསུངས་སོ། །གཉིས་པ་ནི། དགེ་མི་དགེ་ལུང་མ་བསྟན་གྱི་སེམས་གསུམ་ཅི་རིགས་སུ་འབྱུང་ལ། སྤྱིར་དགེ་བ་བྱེད་པ་རྣམས་དགེ་སེམས་དང༌། མི་དགེ་བ་བྱེད་པ་རྣམས་སྡིག་པ་བྱུང་མོད། དམིགས་བསལ་ལ་མ་ངེས་ཤིང༌། དེ་དག་འདུ་ཤེས་རགས་པ་རྒྱུ་བའི་ཚེ་ཡིན་ཕྱི། ཕྲ་མོའི་སྐབས་སུ་ནི་ལུང་མ་བསྟན་གྱི་སེམས་ཁོ་ནར་འགྱུར་རོ། །གསུམ་པ་ནི། མི་དགེ་བ་ཆེན་པོ་བྱེད་པ་རྣམས་དྲོད་སྟོད་ནས་དང༌། དགེ་བ་ཆེན་པོ་བྱེད་པ་རྣམས་ཀྱི་དྲོད་སྨད་ནས་སྡུད་ལ། གཉིས་ཀའང་དྲོད་སྙིང་གའི་བར་བསྡུས་ཏེ་རྣམ་ཤེས་འཕོའོ། །བཞི་པ་ནི། རྣམ་ཤེས་ཕྱིར་འཕོ་བ་དང་བར་ཆད་མེད་པར་སྲང་མདའི་མཐོ་དམན་བཞིན་དུ་བར་དོ་འགྲུབ་སྟེ། འགྲོ་བ་གང་དུ་སྐྱེ་བར་འགྱུར་བ་དེའི་ལུས་དབྱིབས་ཅན་དུ་འགྱུར་རོ། །འོན་ཀྱང་གཟུགས་མེད་ཁམས་སུ་སྐྱེ་བའི་ཚེ་བར་དོ་མེད་དོ། །ལྔ་པ་ལ་གཉིས། དངོས་དང༌། འཕྲོས་དོན་ནོ། །དང་པོ་ནི། མངལ་དུ་སྐྱེ་ན། བར་དོ་བ་དེས་རང་དང་རིས་མཐུན་པའི་སེམས་ཅན་དག་མཐོང་ནས་དེ་དག་ལ་ལྟ་བ་དང༌། རྩེ་བ་སོགས་བྱེད་ལ། ཕ་མའི་ཁུ་ཁྲག་ལ་ཕྱིན་ཅི་ལོག་ཏུ་མཐོང་པའི་བློས་དེ་དང་ཉེ་བར་ལྷགས་པ་ན་བུད་མེད་དེའི་དབང་པོ་ཙམ་ཞིག་མ་གཏོགས་གཞན་གང་ཡང་མི་སྣང་བར་གྱུར་པས་ཁྲོས་ཏེ་ཤི་འཕོས་ནས་ཉིང་མཚམས་སྦྱོར་རོ། །ཉིང་མཚམས་སྦྱར་མ་ཐག་གི་རྣམ་ཤེས་ནི།

ཡིད་ཤེས་ཁོ་ན་སྟེ་གཞན་ནི་དེའི་ཚེ་མེད་དོ། །དེར་མེར་མེར་པོ་དང༌། དེ་ལས་གཞན་པའི་འབྱུང་བ་ཆ་ཕྲ་བ་རྣམས་དང་འདྲེས་ནས་རིམ་གྱིས་འཕེལ་ཏེ། ཞག་བདུན་ཕྲག་སོ་བརྒྱད་ལྷག་ཙམ་ནས་ཕྱིར་བཙའ་བར་འགྱུར་ཏེ། འདི་དག་གི་རྣམ་གཞག་ཞིབ་པ་ནི་དགའ་བོ་མངལ་འཇུག་གི་མདོ་ལས་རྒྱས་པར་འབྱུང་ངོ༌། །དམྱལ་བ་ཕལ་ཆེར་དང་དུད་འགྲོ་དང་ཡི་དྭགས་དང་མི་དང་འདོད་གཟུགས་ཀྱི་ལྷར་སྐྱེ་ན་ནི། རང་དང་རིས་མཐུན་པའི་སེམས་ཅན་མཐོང་སྟེ། དེར་སོང་ན་སྐྱེ་གནས་ལ་ཁྲོས་པའི་རྐྱེན་གྱིས་བར་སྲིད་འགགས་ནས་སྐྱེ་སྲིད་དུ་ཉིད་མཚམས་སྦྱོར་ལ། འོན་ཀྱང་ལུག་དང་ཕག་དང་བྱ་རི་དྭགས་མང་པོ་གསོད་པའི་སྡིག་ཅན་དམྱལ་བར་སྐྱེ་ངེས་པ་རྣམས་ལ་བར་སྲིད་ནས་ལུག་དང་ཕག་སོགས་དེ་དག་རྨི་ལམ་བཞིན་དུ་མཐོང་ནས་སྔོན་གོམས་ཀྱི་དགའ་བས་དེར་རྒྱུག་གོ། །དེ་ནས་སྐྱེ་བའི་གནས་ལ་ཁྲོས་པས་བར་སྲིད་འགགས་ཏེ་སྐྱེ་སྲིད་དུ་འཕོ་བར་འགྱུར་རོ། སྒོར་སྐྱེས་ནི་ཕལ་ཆེར་མངལ་སྐྱེས་དང་འདྲ་ཞིང༌། དྲོད་གཤེར་སྐྱེ་ན་དྲི་དང༌། རྫུས་སྐྱེས་ཀྱིས་གནས་འདོད་ཅིང༌། ཚ་དམྱལ་དུ་སྐྱེ་ན་དྲོད་དང༌། གྲང་དམྱལ་དུ་སྐྱེ་ན་བསིལ་བར་འདོད་པས་རྐྱེན་བྱས་ནས་ཉིང་མཚམས་སྦྱོར་བར་བཤད་དོ། །གཉིས་པ་ནི། དབུ་མ་པའི་ལུགས་ཀྱི་དབང་དུ་བྱས་པའི་རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་འཁོར་བར་འཁོར་ཚུལ་ལེགས་པར་ཤེས་དགོས། དེ་ཡང་ཕུང་པོ་འདི་ཉིད་བདག་མ་ཡིན་ལ། ཕུང་པོ་འདི་ལས་དོན་གཞན་པའི་གང་ཟག་རང་རྐྱ་ཐུབ་པའི་བདག་ཞིག་འཇིག་རྟེན་ཕ་རོལ་ཏུ་འགྲོ་བ་མ་ཡིན་གྱི། ཕུང་པོ་ལ་བརྟེན་བཏགས་པའི་ང་ཙམ་ཞིག་སྒྱུ་མ་ལྟ་བུའི་ཆོས་རྟེན་འབྲེལ་བཅུ་གཉིས་ལ་བརྟེན་པའི་ཚུལ་གྱིས་ཀུན་རྫོབ་ཙམ་དུ་འཁོར་བར་འཁོར་བའི་ཚུལ་ལེགས་པར་ཤེས་པར་བྱའོ། །དེ་ལྟར་འཁོར་བའི་ཚེ་རྣམ་ཤེས་འདི་ཉིད་འདི་ནས་ཕྱི་མར་ཉིང་མཚམས་སྦྱོར་ཚུལ་དང༌། དེ་ལ་དཔེ་ཅི་འདྲ་ཞིག་ཡོད་ཅེ་ན། ཐེག་པ་ཆེན་པོའི་ལུགས་ཀྱི་རྣམ་ཤེས་ཕྱི་མར་ཉིང་མཚམས་སྦྱོར་ཚུལ་མདོ་ལས་བཤད་པའི་དོན་གོ་སླ་བར་བརྗོད་ན།

བླ་མས་སློབ་མར། ན་མོ་བུདྡྷཱ་ཡ་ལྟ་བུའི་ཁ་ཏོན་བློ་ཐོག་ནས་ངག་གིས་བསླབ་ནས་སློབ་མ་དེས་བློར་བཟུང་ནས་བརྗོད་ཚེ། སློབ་དཔོན་གྱི་ངག་སློབ་མ་ལ་འཁོས་པ་མ་ཡིན་ཏེ། ཡིན་ན་བླ་མ་ལ་སླར་དེ་འདྲའི་ངག་བརྗོད་རྒྱུ་མེད་པར་འགྱུར་རོ། །སློབ་མས་བླ་མའི་གསུང་ལ་མ་བརྟེན་པར་བྱུང་བའང་མིན་ཏེ། ཡིན་ན་རྒྱུ་མེད་པར་འགྱུར་བའི་ཕྱིར་རོ། །དཔེ་དེ་བཞིན་ཤི་ནས་ཕྱི་མར་ཉིང་མཚམས་སྦྱོར་ཚེ་འཆི་ཀའི་རྣམ་ཤེས་དེ་ཉིད་ངོ་བོས་འགྱུར་མེད་དུ་ཕྱི་མའི་རྣམ་ཤེས་སུ་འཕོ་བ་ཡིན་ཏེ། ཡིན་ན་དེ་རྟག་པར་འགྱུར་བས་སྐྱེ་བ་ལེན་པ་ཡང་མི་འཐད་དོ། །ཕྱི་མའི་རྣམ་ཤེས་དེ་འཆི་ཀའི་རྣམ་ཤེས་དེ་ལ་མ་བརྟེན་པར་མི་འབྱུང་སྟེ། འབྱུང་ན་རྒྱུ་མེད་པར་ཐལ་བའི་ཕྱིར་རོ། །དེ་ལྟར་ནའང་བླ་མས་བརྗོད་པའི་རྒྱུ་ལས་སློབ་མའི་ངག་འབྱུང་བ་ལྟར་སྔ་མའི་རྣམ་ཤེས་ཀྱི་རྒྱུན་ལས་ཕྱི་མའི་རྣམ་ཤེས་ཉིད་འབྱུང་ལ། བླ་མའི་ངག་དང་སློབ་མའི་ངག་གཅིག་ཏུ་མི་རུང་བ་བཞིན་ཚེ་འདིའི་འཆི་ག་མའི་རྣམ་ཤེས་དང༌། ཕྱི་མར་ཉིང་མཚམས་སྦྱར་བའི་རྣམ་ཤེས་གཉིས་གཅིག་མ་ཡིན་ཞིང༌། སློབ་མའི་ངག་དེ་བླ་མའི་ངག་ཐོས་པ་ལས་བྱུང་བ་ལྟར། ཕྱི་མའི་རྣམ་ཤེས་ཡང་སྔ་མའི་རྣམ་ཤེས་ལ་བརྟེན་ནས་བྱུང་བ་ཡིན་གྱི། གློ་བུར་དུ་གཞན་བྱུང་བའང་མིན་ནོ། །དེ་བཞིན་དུ་མར་མེ་ལས་མར་མེ་གཉིས་པ་ཆད་པ། མེ་ལོང་དུ་བྱད་འཆར་བ། ལྷ་སྐུ་སོགས་སྤར་གྱི་རྒྱ་ལས་དེ་འདྲའི་རི་མོ་འབྱུང་བ། མེ་ཤེལ་ལས་མེ་འབྱུང་བ། ས་བོན་ལས་མྱུ་གུ་འབྱུང་བ། ཤིང་ཏོག་སོགས་སྐྱུར་མོ་མཐོང་བས་འགྲམ་ཆུ་ལྡང་བ་དང༌། སྒྲ་གྲགས་པ་ལས་བྲག་ཅ་འབྱུང་བ་རྣམས་ལའང་སྔར་བཤད་པའི་རིག་པས་སྦྱར་བར་བྱའོ། །འཆི་འཕོ་ཐ་སྙད་དུ་ཡོད་ཀྱང་དོན་དམ་པར་མེད་པར་རྟོགས་པས་མཐའ་གཉིས་དང་བྲལ་བའི་དབུ་མའི་ལམ་དུ་གྲུབ་པ་ཡིན་པ་བཞིན་འདུས་བྱས་ཐམས་ཅད་ཀྱི་སྐྱེ་བ་དང་འགག་པ་ལའང་དེ་བཞིན་དུ་སྦྱར་བར་བྱའོ། །གཉིས་པ་ཞར་བྱུང་ནི།

བླ་མེད་ཀྱི་ལུགས་ལ་བདེན་འཛིན་གྱི་མ་རིག་པས་འཁོར་བ་མར་འཁྱམས་པའི་རྩ་བ་བྱས་ཏེ། ཤིན་ཏུ་ཕྲ་བའི་རླུང་སེམས་ཙམ་ལ་བརྟེན་ནས་བཏགས་པའི་ང་ཉིད་ཀྱི་སྟེང་དུ་ལས་ཀྱི་བག་ཆགས་བསྒོས་ནས་ཕྱི་མར་སྐྱེ་བ་རྣམས་སུ་ཉིད་མཚམས་སྦྱོར་བར་འགྱུར་བ་ཡིན་ཏེ། རྡོ་རྗེ་ཕྲེང་བར། སྐྱེ་དང་གནས་དང་འཇིག་པ་དང༌། །སྲིད་པ་བར་མར་གནས་པ་སྟེ། །ཇི་སྲིད་འཇིག་རྟེན་གྱིས་བཏགས་བས། །སེམས་ནི་རླུང་གི་རྣམ་འཕྲུལ་ལོ། །ཞེས་གསུངས་པའི་ཕྱིར། 

ཅེས་པའང་ཉེར་འཁོའི་ལེའུ་ཚན་ནོ། །ཤུ་བྷཾ།།