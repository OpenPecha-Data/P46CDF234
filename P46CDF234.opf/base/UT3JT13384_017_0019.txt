༄༅། །སྙན་བརྒྱུད་མ་མོའི་གནད་ཏིག་གི་བརྒྱུད་འདེབས་བདེ་ཆེན་ཆར་འབེབས་ཞེས་བྱ་བ་བཞུགས་སོ། །མཁའ་དབྱིངས་བདེ་ཀློང་འཁྱིལ་པ་ཀུན་ཏུ་བཟང༌། །མངོན་རྫོགས་རྒྱལ་པོ་བདེ་མཆོག་མུ་ཁཱ་ལེ། །རྟག་རྒྱལ་ལྔ་སོགས་བླ་མེད་མ་རྒྱུད་ཀྱི། །རྒྱལ་བ་དགོངས་པའི་བརྒྱུད་པར་གསོལ་བ་འདེབས། །རིག་འཛིན་ཆེན་པོ་དྷཱ་ན་སཾ་ཀྲྀ་ཏ། །རྒྱལ་བ་ཀུན་འདུས་པདྨ་ཐོད་ཕྲེང་རྩལ། །སྤྲུལ་པའི་མཚན་མཆོག་གུ་རུ་ཉི་མ་འོད། །རིག་འཛིན་རིག་པའི་བརྒྱུད་པར་གསོལ་བ་འདེབས། །ལོ་ཆེན་བཻ་རོ་ཆོས་རྒྱལ་ཡབ་སྲས་དང༌། །བདེ་ཆེན་རྒྱལ་མོ་འབྲོག་མི་དཔལ་ཡེ་ཤེས། །སྙན་བརྒྱུད་བཀའ་བབ་པདྨ་མདོ་སྔགས་གླིང༌། །གང་ཟག་སྙན་ཁུངས་བརྒྱུད་པར་གསོལ་བ་འདེབས། །ཆོས་ཀྱི་སྡུད་པོ་བློ་གྲོས་ཕ་མཐའ་ཡས། །སྨིན་གྲོལ་གདམས་པའི་མཛོད་འཛིན་ཐམས་ཅད་དང༌། །ཟབ་མོའི་ལམ་འདི་དངོས་སུ་སྟོན་མཛད་པའི། །རྩ་བའི་བླ་མ་རྣམས་ལ་གསོལ་བ་འདེབས། །དབང་གིས་རྒྱུད་སྨིན་དམ་ཚིག་རྣམ་པར་དག །བསྐྱེད་རྫོགས་ལམ་བསྒོམ་ཁམས་གསུམ་ཞེན་རྟོག་སྦྱངས། །རྩ་དག་མ་མོ་མཁའ་འགྲོའི་གྲོང་ཁྱེར་ཆེ། །རླུང་དག་དྷུ་ཏིའི་དབྱིངས་སུ་ཐིམ་གྱུར་ཅིག །ཐིག་ལེ་དག་པ་བླ་མེད་ཧེ་རུ་ཀ །མངོན་རྫོགས་རྒྱལ་པོའི་ཀློང་དུ་བྱང་ཆུབ་སྟེ། །སྐུ་དང་ཡེ་ཤེས་ཕྲིན་ལས་རྒྱ་མཚོ་ཡི། །གོ་འཕང་ཚེ་འདི་ཉིད་ལ་འགྲུབ་པར་ཤོག །ཅེས་པའང་རིག་འཛིན་ཀུན་བཟང་འོད་གསལ་སྙིང་པོ་རྩལ་གྱིས། མེ་བྱ་ཟླ་༡༡ཚེས་༡༥ལ་འབྲས་ལྗོངས་སྒང་ཐོག་ཏུ་འདིའི་བསྐང་མདོས་འདོན་སྐབས་བྲིས་པ་དགེའོ།། །།