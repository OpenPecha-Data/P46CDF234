ཐེག་པ་རིམ་དགུའི་སྨོན་ལམ་རྡོ་རྗེའི་ཚིག་རྐང་བཞུགས་སོ། །

ན་མོ་གུ་རུ་བྷྱཿ རྒྱལ་བས་གདུལ་བྱའི་རྗེས་འགྲོ་ལེགས་གསུང་ཆོས། ། གོང་ནས་གོང་དུ་བགྲོད་བྱེད་ཐེག་པའི་ཚུལ། ། དབང་པོའི་རིམ་པ་དང་མཚུངས་རྣམ་པ་དགུ། ། མ་འདྲེས་ཡོངས་རྫོགས་ཉམས་ལེན་མཐར་ཕྱིན་ཤོག ། ཉན་ཐོས་ཐེག་པའི་བདེན་བཞིའི་བླང་དོར་ཐོས། ། རང་རྒྱལ་ཐེག་པའི་རྟེན་འབྲེལ་འཇུག་ལྡོག་བསམ། ། བྱང་སེམས་ཐེག་པའི་བདེན་གཉིས་དབྱེར་མེད་བསྒོམ། ། ཀུན་འབྱུང་འདྲེན་པའི་ཐེག་པས་རྒྱུད་སྦྱོང་ཤོག ། ཀྲྀ་ཡའི་ཐེག་པས་མཐའ་བྲལ་ལྟ་བ་རྟོགས། ། ཨུ་བྷའི་ཐེག་པས་ཕྱི་ནང་མཉམ་པར་བསྒོམ། ། ཡོ་གའི་ཐེག་པས་སངས་རྒྱས་མཛད་པ་སྤྱོད། ། དཀའ་ཐུབ་རིག་བྱེད་ཐེག་པས་རྒྱུད་སྨིན་ཤོག ། མ་ཧཱའི་ཐེག་པས་གཞི་རྒྱུད་ལྷ་སྐུར་དག ། ཨ་ནུའི་ཐེག་པས་ལམ་རྒྱུད་བདེ་སྟོང་རྫོགས། ། ཨ་ཏིའི་ཐེག་པས་འབྲས་རྒྱུད་ཡེ་ཤེས་སྨིན། ། དབང་བསྒྱུར་ཐབས་ཀྱི་ཐེག་པས་རྒྱུད་གྲོལ་ཤོག ། མདོར་ན་ངེས་འབྱུང་བྱང་སེམས་གཏིང་ནས་འབྱོངས། ། ལྷག་པའི་ལྷ་ཡི་བྱིན་རླབས་སྙིང་ལ་ཞུགས། ། སྣང་གྲགས་རིག་པ་དཀྱིལ་འཁོར་གསུམ་གྱི་ངང༌། ། འགྲོ་ཀུན་ཕྱམས་གཅིག་སངས་རྒྱས་སར་འགོད་ཤོག །ཅེས་པའང་རྨོག་སྟོན་གསང་བདག་ཆེན་པོའི་སྤྱན་སྔར་གཞོན་ནུ་ཨ་བྷཱ་ཡས་རང་ལོ་བཅུ་བཞི་པར་རྩེད་མོའི་ཚུལ་དུ་བྲིས་པ། དགྱེས་པའི་གད་མོ་དང་བཅས་ཁྱོད་ཀྱི་འདི་ལ་ཐེག་པ་རིམ་དགུའི་སྨོན་ལམ་རྡོ་རྗེའི་ཚིག་རྐང་ཞེས་གྱིས་ཤིག་ཅེས་བཀའ་སྩལ་ཏོ། །མངྒ་ལཾ།། །།