༄༅། །མཁའ་འགྲོ་གསང་བ་ཀུན་འདུས་ཀྱི་མདོས་བསྐང་མདོར་བསྡུས་བཞུགས།

སྒྲུབ་མཆོད་སྐབས་མདོས་བསྐང་མདོར་བསྡུས་བྱ་བར་སྤྲོ་ན། གཏོར་མ་བང་རིམ་བཞི་སྟེང་ཆོས་འབྱུང་བསྣོལ་མའི་ཐོག་ཏུ་མཁའ་འགྲོ་སྡེ་ལྔའི་དམར་གཏོར་གཙོ་འཁོར་ལྔ་ལ་སོ་སོའི་མདོག་མཐུན་གྱི་ནམ་མཁའ་འམ་དར་སྣ་བཙུག །མཐའ་སྐོར་དུ་ནམ་མཁའ་མདའ་འཕང་ཕོ་གདོང་མོ་གདོང་གཟུགས་འགྲོས་སྣ་ཚོགས་བཅས་ཟན་ལ་སྤར་བཏབ་པ་དང་འབྲུ་སྣ་དར་སྣ་སོགས་ཀྱིས་བསྐོར་བའམ། དེ་ལས་བསྡུ་ན་ཆོས་འབྱུང་བསྣོལ་མའི་སྟེང་སྡེ་ལྔའི་གཏོར་མ་དར་སྣས་བརྒྱན་པ་ལ་འབྲུ་དང་བཟའ་བཅས་བསྐོར་བ་བཤམ། གཞུང་གི་མར་མེའི་སྐོང་བ་རྫོགས་པ་དང༌། མདོས་བྱིན་གྱིས་རླབས་པ་ནི། ཨོཾ་ཨཱཿཧཱུྃ། སྟོང་པའི་ངང་ལས་མདོས་གཏོར་རྣམས། །ངོ་བོ་ཡེ་ཤེས་རང་བཞིན་ལ། །རྣམ་པ་སྣང་སྲིད་དཀྱིལ་འཁོར་ཀུན། །ཡོངས་རྫོགས་མདོས་གཏོར་ནམ་མཁའ་མཛོད། །བྱེད་ལས་ལྷ་ཚོགས་དགྱེས་སྐོར་གྱུར། ཅེས་དང་ནམ་མཁའ་མཛོད་ཀྱི་སྔགས་རྒྱས་བརླབ། སྤྲོ་ན་སྤྱན་འདྲེན་མཆོད་བསྟོད་སྦྱར་བའམ་མ་བྱས་ཀྱང་རུང་སྟེ་ མདོས་བསྐང་དངོས་ནི། ཧཱུྃ༔ སྐྱེ་མེད་དབྱིངས་ཀྱི་ནམ་མཁའི་ཀློང༌། །རིག་གདངས་མ་འགགས་ཆོ་འཕྲུལ་ལས། །སྲིད་ཞིའི་དཀྱིལ་འཁོར་འཁོར་ལོར་ཤར། །དེ་དབུས་རྡོ་རྗེ་ཁྲོས་མ་ནག །རིགས་བཞིའི་དཔའ་བོ་ཡབ་ཡུམ་དང༌། །ལས་དང་ཡེ་ཤེས་དྷཱ་ཀི་ནཱི། །འབུམ་ཕྲག་ཡངས་པའི་ཚོགས་དང་བཅས། །དགྱེས་དགུར་སྤྱོད་པའི་མཎྜ་ལ། །བདེ་ཆེན་རྡོ་རྗེའི་ལྷ་ཚོགས་རྣམས། །ཕྱི་ནང་གཞན་གསུམ་མཉམ་སྦྱོར་བའི། །ཡོངས་རྫོགས་མདོས་ཀྱི་ལོངས་སྤྱོད་མཆོག །འདོད་ཡོན་མཆོག་གི་གཏེར་ཆེན་པོས། །རྡོ་རྗེ་ཕག་མོའི་ཐུགས་དམ་བསྐང༌། །འཁོར་གྱི་མཁའ་འགྲོ་དགྱེས་པར་རོལ། །རྣལ་འབྱོར་བདག་ཅག་འཁོར་བཅས་ཀྱི། །དམ་ཚིག་ཉམས་ཆག་ཞི་བར་མཛོད། ནད་རིམས་འབྱུང་བཞིའི་གཡོ་འཁྲུགས་ཟློག །ཚེ་བསོད་འཁོར་སློབ་བརྒྱུད་འཛིན་སྤེལ། །དགྲ་བགེགས་འབྱུང་པོའི་འཚེ་བ་ཆོད། །ཉེ་རྒྱུའི་སྤྱོད་པའི་གྲོགས་མཛད་ནས། །རྩ་རླུང་ཐིག་ལེའི་བར་ཆད་སོལ།

།ཞུ་བདེ་མི་རྟོག་ཡེ་ཤེས་སྐྱེད། །མཆོག་ཐུན་དངོས་གྲུབ་མ་ལུས་སྩོལ། །ཨོཾ་བཛྲ་བྷཱ་རཱ་ཧི་ཀྲོ་དྷཱི་ཀཱ་ལཱི་ཧ་རི་ནི་ས་ཨཱ་བེ་ཤ་ཡ་དྷཱ་ཀ་དྷཱ་ཀི་ནཱི་སརྦ་སིདྡྷི་ཧཱུྃ་ཧཱུྃ། ཨོཾ་ཨཱཿཧཱུྃ། བྃ་བཛྲ་བྷ་ར་ཧཱི་ཛྙཱ་ན་བཛྲ་མཎྜལ་སརྦ་པཱུ་ཛ་མ་ཡ་ཧོཿ ཞེས་བཏགས་པ་ཅི་ནུས་བཟླས་པས་མཆོད། དེ་ལྟར་ཕུལ་བས་དཀྱིལ་འཁོར་ལྷ་ཚོགས་ཟག་མེད་ཀྱི་བདེ་བས་དགྱེས་ཤིང་འོད་ཟེར་མཁའ་ཁྱབ་ཏུ་འཕྲོས། བདག་དང་སློབ་མའི་འགལ་རྐྱེན་བར་ཆད་བསལ་ཞིང༌། མཆོག་ཐུན་གྱི་ལས་རབ་འབྱམས་ལྷུན་གྱིས་གྲུབ་པའི་ཕྲིན་ལས་མཛད་པར་གྱུར་ པར་བསམ། ཡི་གེ་བརྒྱ་པ་ལན་གསུམ་བརྗོད་པས་མཐུས་སོ། །ཞེས་ཉེར་མཁོའི་ཆེད་ཕུན་ཚོགས་རྣམ་རྒྱལ་པས་རྒྱལ་དབང་ཀརྨ་པའི་གསུངས་ལས་བཏུས་པ་ལགས་སོ། །