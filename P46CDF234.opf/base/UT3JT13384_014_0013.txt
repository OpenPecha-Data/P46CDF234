༅། །མ ཧཱ ས ནྡྷི ཨ བྷི ར ས ཙི ཏྟཾ ཏི ལ ཀཱ བྷི ཥི ཏ བི དྷོ མྲྀ ཏཾ ནོ བྲྀ ཥ

ཌི ཏི སྨ། །།༅། །རྫོགས་པ་ཆེན་པོ་ལྕེ་བཙུན་སྙིང་ཏིག་གི་དབང་ཆོག་བདུད་རྩིའི་གྲུ་ཆར་བཞུགས་སོ། ༄༅༅། །ན་མོ་གུ་རུ་མཱུ་ལ་སྱཻ། དུས་གསུམ་རྒྱལ་བའི་གཤེགས་ཤུལ་གསང་ཆེན་ལམ། །རང་གྲོལ་འོདགསལ་རྫོགས་པ་ཆེན་པོ་ཡི། །གདམས་བཟང་སྣང་མཛད་བརྒྱུད་གསུམ་རིག་འཛིན་གྱི། །ངོ་བོ་དཔལ་མགོན་བླ་མར་གུས་ཕྱག་འཚལ། །མན་ངག་བཅུད་ལྡན་རྡོ་རྗེ་སློབ་དཔོན་གྱིས། །སྣོད་ལྡན་སློབ་མའི་སྒོ་གསུམ་ཆ་མཉམ་རྒྱུ། །རྡོ་རྗེ་བཞི་རུ་སྨིན་བྱེད་ཐབས་ཟབ་མོ། །དབང་ཆོག་བདུད་རྩིའི་གྲུ་ཆར་འདིར་གསལ་བྱ། །དེ་ལ་འདིར་བི་མ་ལའི་ཟབ་ཏིག་ལྕེ་བཙུན་སྙིང་ཏིག་གི་དབང་བསྐུར་བ་ལ་གསུམ། གང་དུ་བྱ་བའི་གནས། ནམ་བྱ་བའི་དུས། ཇི་ལྟར་བྱ་བའི་རིམ་པའོ། །དང་པོ་རྒྱལ་བས་ཞབས་ཀྱིས་བཅགས་པའི་གནས་བྱིན་ཆེ་བའམ། དཔྱད་ལེགས་མཐུན་རྐྱེན་འཛོམས་ཤིང་བཀྲ་ཤིས་པའི་གནས། དུར་ཁྲོད་དམ། རི་རྩེ་འམ། གངས་ལྟང་ངམ། མཚོ་གླིང་སོགས་ཤིན་ཏུ་དབེན་ཞིང་ཟིལ་ཆེ་བའི་གནས་སུའོ། །གཉིས་པ་ཚེས་བཅུ་སོགས་དུས་ཁྱད་པར་ཅན་གྱི་ཚེ། གཟའ་སྐར་འཕྲོད་སྦྱོར་བཟང་པོ་འཛོམ་དུས་སུ་བྱ་བ་ལ་འཇུག །གསུམ་པ་ལའང་གསུམ། སྦྱོར་བ། དངོས་གཞི། རྗེས་ཀྱི་བྱ་བའོ། །དང་པོ་ལ་གཉིས། ཐོག་མར་དཀྱིལ་འཁོར་བྱ་བའི་ས་ཕྱོགས་མ་དུལ་བ་ཡིན་ན། གཞི་དེ་ཉིད་དུ་གཏོར་མ་དཀར་ཟླུམ་རྒྱན་ལྡན་མཆོད་པ་དང་བཅས་པ་བཤམ། སློབ་དཔོན་བདག་ཉིད་རང་བཞིན་གཞིའི་ཀུན་ཏུ་བཟང་པོ་ལས་བླ་མ་ཧེ་རུ་ཀའི་སྐུར་བཞེངས་པ་ནི། ཨོཾ་ཧྲཱིཿབཛྲ་ཀྲོ་དྷ་ཧྱ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊ། རང་ཉིད་སྐད་ཅིག་གིས་རྟ་མཆོག་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་གཟི་བརྗིད་བསྐལ་པའི་མེ་ལྟར་འབར་བར་གྱུར་ པར་བསམ། གཏོར་མ་རྟ་སྔགས་ཀྱིས་བསངས། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ཞེས་མཁའ་ལྡིང་གི་རྒྱ་བཅས་ལན་གསུམ་གྱིས་བརླབ།

བྷུ་མི་པ་ཏི་ས་པཱ་རི་ཝཱ་ར་ན་མཿསརྦ་ཏ་ཐཱ་ག་ཏོ་ སོགས་ནམ་མཁའ་མཛོད་ཀྱི་སྔགས་རྒྱ་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། །གནོད་སྦྱིན་སྲིན་པོའམ་གཞན་དག་ལ། །དཀྱིལ་འཁོར་དོན་དུ་ས་ཕྱོགས་འདིར། །བདག་ཞུ་ཁྱཻད་ཀྱིས་སྩལ་དུ་གསོལ། །ཞེས་གསོལ་བ་བཏབ་པས་གནང་བ་བྱིན་པར་མོས་ལ། མཆོད་སྦྱིན་གཏོར་མ་འདི་བཞེས་ལ་སོགས་ཀྱིས་ཕྲིན་ལས་བཅོལ། བྷུ་མི་པ་ཏི་ས་པཱ་རི་ཝཱ་ར་གཙྪཿ ས་རང་གནས་སུ་གཤེགས་ལ་གཏོར་མ་གཙང་སར་བསྐྱལ། དེ་ནས་རྡོ་རྗེ་དང་བཅས་པའི་ལག་གཡས་རྩེ་གསུམ་རྒྱ་ས་གཞི་ལ་རེག་སྟེ། རྩ་བའི་སྔགས་བརྒྱའམ་ཉེར་གཅིག་བཟླས་པས་ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་བཏབ་པ་ནི་དོན་དམ་པའི་སྦྱང་བའོ། །གཉིས་པ་ལའང་གཉིས། དང་པོ། སྟེགས་བུའི་དབུས་སུ་འོད་ལྔའི་དཀྱིལ་འཁོར་གྱི་སྟེང་དུ་བུམ་པ་ཨ་ཡིས་མཚན་པ༔ དེའི་སྟེང་དུ་བྷནྡྷ་བདུད་རྩིས་བཀང་བ་དང་༔ རྡོ་རྗེ་སེམས་དཔའི་མེ་ལོང་རྣམས་བརྩེགས་མར་བཤམ༔ གཞན་ཡང་ལྷ་ཡི་ཉེར་སྤྱོད་མཆོད་ཚོགས་རྒྱས་པ་དང༌། བདག་གི་ཉེར་སྤྱད། རྡོར་དྲིལ། ཌཱ་མ་རུ། ནས་བཟེད། བསྐྲད་བདུག་གི་རྫས། ནང་མཆོད་རྣམས་འདུ་བྱ། གཉིས་པ་ལའང་གཉིས། ཆོ་ག་དང༌། དབང་བསྐུར་བ་དངོས་སོ། །དང་པོ། ཀུན་བཟང་དོན་གྱི་ཕྲིན་ལས་གཞུང་བསྲངས་ཏེ་ཆོ་ག་གཅིག་གི་ཁོང་དུ་བདག་མདུན་བུམ་གསུམ་ཐོལ་བསྐྱེད་ཀྱིས་བཟླས་པ་གྲུབ་ནས། ལས་བུམ་ནང་དུ་དབང་ཆེན་རྟ་མགྲིན་སྐད་ཅིག་གིས་གསལ་བཏབ་ལ། ཨོཾ་བཛྲ་ཀྲཽ་དྷཱ་ཧྱཱ་གྲཱི་ཝ་ཧཱུྃ་ཕཊ༔ ཅེས་ཅི་རིགས་པར་བཟླས་མཐར། ལས་བུམ་གྱི་ཁྲོ་བོས་བར་ཆད་ཀྱི་བགེགས་བཟློག་པའི་ཕྲིན་ལས་མཛད་དུ་གསོལ། ཅེས་འདོད་དོན་གསོལ། བདག་འཇུག་རིག་མེ་དོར་བས་འཐུས་སོ། །གཉིས་པ་ལའང་གཉིས་གྱི་དང་པོ། །དམ་ཚིག་བསྲུང་ཞིང་སྒྲུབ་པར་ནུས་ངེས་པའི་སླཽབ་མ་གཅིག་གམ་གསུམ་མམ། བདུན་ལས་མི་མང་བར་གསུངས་པས་དེ་ལྟར་རམ། ལར་སྣོད་དང་ལྡན་མི་ལྡན་གྱི་ཁྱད་པར་ཤེས་པར་བྱ་དགོས་ལ།

གང་ལྟར་ཐོག་མར་ཕྱི་རོལ་དུ་ལས་སློབ་ཀྱིས་ཁྲུས་བྱ། གྲལ་དུ་འཁོད་མ་ཐག །བགེགས་གཏོར་ལས་ཆུས་བསངས་ཏེ། རྃ་ཡྃ་ཁྃ་ གིས་སྦྱང༌། ཨོཾ་ཨཱཿཧཱུྃ་ཧོཿ ཞེས་མཁའ་ལྡིང་གི་རྒྱ་བཅས་ལན་གསུམ་བརླབ། སརྦ་བིགྷྣཱཾ་ཨ་ཀརྵ་ཡ་ཛ ས་བགེགས་བཀུག །ན་མཿསརྦ་ཏ་ཐཱ་ག་ཏ་བྷྱོ་ སོགས ་སྭཱ་ཧཱ། ནམ་མཁའ་མཛོད་ཀྱི་ཕྱག་རྒྱ་དང་སེ་གོལ་བཅས་ལན་གསུམ་གྱིས་བསྔོས་ལ། ཨཿ ཡིད་བྱེད་ལྟར་སྣང་བགེགས་ཀྱྀ་ཚོགས༔ རང་བཞིན་བདེན་མེད་གཏོར་མ་ལོངས༔ འཁོར་ཡུག་འོད་གསལ་ཕྱག་རྒྱ་ལས༔ མི་འདའ་རྡོ་རྗེའི་མཚམས་བཅད་དོ༔ ཧཱུྃ་ཧཱུྃ་ཨཱཿ ཞེས་པས་བགེགས་བསྐྲད་ལ་གཏོར་མ་ཕྱི་རོལ་དུ་དོར། བསྲུང་འཁོར་ནི། བགེགས་རྣམས་ཕར་བསྐྲད་དེ་འོད་ཟེར་ཚུར་འདུས་པ་ལས་སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ས་གཞི་ར་བ་དྲྭ་བ་གུར་བླ་བྲེ་ཡེ་ཤེས་ཀྱི་མེ་དཔུང་དང་བཅས་པའི་བསྲུང་བའི་འཁོར་ལོ་ཅིས་ཀྱང་མི་ཆོད་མི་ཤིགས་པའི་བདག་ཉིད་ཅན་དུ་གྱུར་པར་ བསམ། བཛྲ་ཙཀྲ་རཀྵ་རཀྵཿ དེ་ནས་ཆོས་བཤད་པས་མཚམས་སྦྱར་བ་ནི། དེ་ལྟར་ན་སློབ་དཔོན་ཆེན་པོ་སངས་རྒྱས་གསང་བས། དག་པ་ཁྲུས་ནས་མ་བཏོན་པར། །གསང་སྔགས་དབང་གི་སྒོ་མི་དབྱེ། །བྱུར་དང་མི་ཤིས་མ་བསལ་བར། །གསང་སྔགས་དབང་གི་གྲལ་མི་གཏོད། །སྲུང་བའི་འཁོར་ལོ་མ་བསྒོམས་པར། །གསང་སྔགས་དབང་གི་ཆོས་མི་བཤད། །ཅེས་གསུངས་པ་ལྟར་གྲུབ་ཟིན་པ་ལགས། གཉིས་པ་ཀུན་སློང་བཅོས་ཤིང་ངེས་ཤེས་བསྐྱེད་པ་ནི། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཟུང་འཇུག་སྐུ་བཞི་ཡེ་ཤེས་ལྔ་ཡི་བདག་ཉིད་ཀུན་བཟང་གདོད་མའི་མགོན་པོའི་གོ་འཕང་ཚེ་འདི་ཉིད་ལ་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་འཇུག་སྒོ་དང་པོ་སྨིན་བྱེད་ཀྱི་དབང་ལེགས་པར་གསན་ཏེ། གྲོལ་བྱེད་གདམས་པའི་རིམ་པ་ཚུལ་བཞིན་ཉམས་སུ་བླང་བར་བགྱིའོ་སྙམ་པའི་དམ་བཅའ་བརྟན་པོའི་སྒོ་ནས་མདོ་རྒྱུད་རིན་པོ་ཆེ་རྣམས་ནས་ཇི་སྐད་གསུངས་པ་ལྟར་ཀུན་སློང་དང་ཀུན་སྤྱོད་ཀྱི་རིམ་པ་རྣམས་ཐུགས་ལ་བཅང་སྟེ་གཞན་དུ་མ་ཡེངས་པར་གསན་འཚལ།

ད་ལམ་རང་རེ་རྣམས་སྐྱེ་དཀའ་བ་ལྷོ་རྒྱལ་འཛམ་བུའི་གླིང༌། ཐོབ་དཀའ་བ་སངས་རྒྱས་སྒྲུབ་པའི་རྟེན་ཁྱད་པར་ཅན་དལ་འབྱོར་གྱི་མི་ལུས་རིན་པོ་ཆེ། མཇལ་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ། འཕྲད་དཀའ་བ་གསང་སྔགས་རྡོ་རྗེ་ཐེག་པའི་སྨིན་གྲོལ་ཟབ་མོ་དང༌། དེ་སྟོན་བྱེད་བླ་མ་རྡོ་རྗེ་སློབ་དཔོན་གྱིས་རྗེས་སུ་བཟུང་བའི་གནས་སྐབས་འདི་ལྟ་བུ་ནི་དཔེར་ན་ཨུ་དུམྦཱ་རའི་མེ་ཏོག་ལས་ཀྱང་ཆེས་ཆེར་དཀོན་པས་ན། ངེས་ཤེས་དང་བཅས་པའི་དད་པ་ནི་སྔགས་ཀྱི་དངོས་གྲུབ་ཐོབ་བྱེད་ཀྱི་རྒྱུ་མ་ནོར་བ་ཡིན་ཏེ། །ཨོ་རྒྱན་རིན་པོ་ཆེས། ད་རེས་ཕུན་ཚོགས་རྐྱེན་ཀུན་འབྱོར་དུས་འདིར། །བརྩོན་འགྲུས་དྲག་པོས་སྲིད་ལས་འདའ་བར་མཛོད། །ཅེས་གསུངས་པ་ལྟར་ཆོས་སྒྲུབ་པའི་མཐུན་རྐྱེན་སྣ་ཚོགས་པའི་རྟེན་འབྲེལ་འཛོམ་པའི་དུས་འདིར་ལེ་ལོ་གསུམ་གྱི་དབང་དུ་མི་བཏང་བར་དལ་ཁོམས་མེད་པའི་བརྩོན་འགྲུས་གསུམ་གྱི་སྒོ་ནས་གདམས་པ་ཉམས་སུ་མ་བླངས་ན། སྤྱིར་འདུས་བྱས་ཐམས་ཅད་མི་རྟག་པ་སྒྱུ་མའི་དཔེ་བརྒྱད་ཀྱི་རང་བཞིན་ཅན་ཡིན་ལ། ཁྱད་པར་དུ་རང་རེ་ལུས་སེམས་ཀྱི་ཚོགས་པ་འདི་ཡང་མི་རྟག་པར་ངེས་པར་འཆི་བ། ནམ་འཆི་ཆ་མེད། འཆི་རྐྱེན་ངེས་མེད་ལས་མ་འདས་པས་ན། སྐད་ཅིག་ཀྱང་ཕྱི་བཤོལ་དུ་མ་སོང་བས་ཆོས་ལ་འབད་པ་གལ་ཆེ་སྟེ། ཇི་སྐད་དུ། འདི་ལྟར་སྲིད་པའི་བདེ་སྡུག་མཐོ་དམན་ཀུན། །སྔོན་བསགས་ལས་ལས་གྲུབ་པར་ཐུབ་པས་གསུངས། །ཞེས་གསུངས་པ་ལྟར་ཤི་བའི་དུས་ལས་གང་བྱས་ཀྱི་འབྲས་བུ་ཆུད་མི་ཟ་བས་ན། མི་དགེ་བའི་ལས་ཀྱིས་ངན་སོང་དང༌། དགེ་བའི་ལས་ཀྱིས་མཐོ་རིས་སུ་སྐྱེ་བར་འགྱུར་ལ། འགྲོ་བ་གང་དུ་སྐྱེས་ཀྱང་ཟོ་ཆུའི་འཁྱུད་མོ་བཞིན་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང་ཁོ་ན་ལས་མ་འདས་པས། ད་ནི་སྲིད་པའི་སྡུག་བསྔལ་ལས་ཐར་བ་ཞིག་ངེས་པར་དགོས། དེ་ཡང་རང་གཅིག་པུ་ཙམ་ཞི་བདེ་དོན་གཉེར་གྱི་བསམ་པ་མ་ཡིན་པར་ཁམས་གསུམ་གྱི་གནས་སུ་འཁྱམས་ཤིང་སྡུག་བསྔལ་རྒྱུ་འབྲས་གཉིས་ཀྱིས་རྟག་ཏུ་མནར་བའི་མ་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་བྱ་བའི་ཆེད་དུ་ཐེག་པ་ཆེན་པོའི་བློས་ལམ་ལ་ཞུགས་པའི་ཕན་ཡོན་ཚད་མེད་དེ།

ཇི་སྐད་དུ། སེམས་ཅན་ཁམས་ནི་ཚད་མེད་པ། །ཕན་འདོད་དེ་ནི་འདྲའོ། །ཞེས་སོ། །ཐོབ་བྱ་སངས་རྒྱས་ཀྱི་གོ་འཕང་དེ་ཡང་རྒྱུ་མེད་རྐྱེན་མེད་དུ་མི་ཐོབ་པས་ན། རྒྱུ་རྐྱེན་གྱི་གཙོ་བོ་མདོ་སྔགས་གཉིས་ལས། འདི་ནི་གསང་སྔགས་རྡོ་རྗེ་ཐེག་པའི་མྱུར་ལམ་ཁྱད་པར་ཅན་ཡིན་ལ། དེ་ལའང་རྒྱ་གར་འཕགས་པའི་ཡུལ་ན་གསར་རྙིང་ཞེས་རིས་མེད་ཀྱང་བོད་འདིར་ལོ་ཙཱ་བ་བྱོན་སྔ་ཕྱིའི་དབང་གིས། སྔ་འགྱུར་རྙིང་མ་དང༌། ཕྱི་འགྱུར་གསར་མའི་ཐ་སྙད་དུ་གྲགས་པ་ལས། འདི་ནི་སྔ་འགྱུར་རྙིང་མ་ཡིན། དེ་ལའང༌། བསྐྱེད་པ་མ་ཧཱ་ཡོ་ག་གཞི་ལྟ་བུ། རྫོགས་པ་ཨ་ནུ་ཡོ་ག་ལམ་ལྟ་བུ། རྫོགས་པ་ཆེན་པོ་ཨ་ཏི་ཡོ་ག་འབྲས་བུ་ལྟ་བུ་སྟེ་ནང་རྒྱུད་སྡེ་གསུམ་དུ་བཞུགས་པ་ལས། འདི་ནི་ཕྱི་མ་སྟེ། དེ་ལའང༌། སེམས་སྡེ། ཀློང་སྡེ། མན་ངག་སྡེ་དང་གསུམ་དུ་དབྱེ་བའི་འདི་ནི་མན་ངག་སྡེ་ཡིན་ལ། དེ་ལའང་ཡུལ་དང་གདམས་ངག་གི་ཟབ་ཁྱད་ནང་གསེས་སུ་དབྱེ་བ་བཞིར་མཆིས་པའི་ནང་ནས་འདི་ནི་ཡང་གསང་བླ་ན་མེད་པ་མན་ངག་སྙིང་ཏིག་སྟེ། དེ་ལའང་བཀའ་གཏེར་གྱི་ལུགས་གཉིས་སུ་བཞུགས་པ་ལས། འདི་ན་གཏེར་མའོ། །དེ་ལ་འང་གཉིས། སློབ་དཔོན་ཆེན་པོ་པདྨའི་བཀའ་སྲོལ་ལས་བྱུང་བའི་མན་ངག་མཁའ་འགྲོ་སྙིང་ཏིག་ཆེན་མོ་དང༌། པཎ་ཆེན་བི་མ་ལའི་བཀའ་སྲོལ་ལས་བྱུང་བའི་མན་ངག་བི་མ་སྙིང་ཏིག་སྟེ། འདི་ནི་ཕྱི་མའི་རྗེས་སུ་འབྲེལ་བའི་མན་ངག་ཐམས་ཅད་ཀྱི་རྒྱལ་པོ་ཀློང་ལྔའི་ཡི་གེ་དུམ་བུ་གསུམ་པ་ལྕེ་བཙུན་ཆེན་པོའི་བི་མ་ལའི་ཟབ་ཏིག་གི་སྒོ་ནས་སློབ་མ་རྗེས་སུ་འཛིན་པར་བྱེད་པ་ལ། ལོ་རྒྱུས་ཀྱི་སྒོ་ནས་ངེས་ཤེས་སྐྱེད་པ། དབང་གི་སྒོ་ནས་སྨིན་པར་བྱེད་པ། གདམས་ངག་གི་སྒོ་ནས་གྲོལ་བར་བྱེད་པ་དང་གསུམ་ཡོད་པས། ཐོག་མར་ལོ་རྒྱུས་འཆད་དགོས་པ་ནི། རྒྱུད་ཀློང་གསལ་ལས། ལོ་རྒྱུས་དོན་གྱིས་མ་བཤད་ན། །གསང་ཆེན་ངེས་པའི་བཀའ་འདི་ལ། །ཡིད་མི་ཆེས་པའི་སྐྱོན་དུ་འགྱུར། །ཞེས་གསུངས་པས།

དེ་ལ་རིང་བརྒྱུད། ཉེ་བརྒྱུད། ཤིན་ཏུ་ཉེ་བརྒྱུད་ཀྱི་ལོ་རྒྱུས་ཁྱད་པར་དུ་དབྱེ་བ་ལས། དང་པོ་རིང་བརྒྱུད་ལ་གསུམ་སྟེ། ཇི་སྐད་དུ། རྒྱལ་བ་སེམས་དཔའ་རྣལ་འབྱོར་པ། །དགོངས་པ་རིག་པ་རྣ་བར་བརྒྱུད། །གང་ལ་ཐུག་གི་བར་དུའོ། །ཞེས་གསུངས་པ་ལྟར། རྒྱལ་བ་དགོངས་པའི་བརྒྱུད་པ་ནི། གདོད་མའི་མགོན་པོ་དཔལ་ཀུན་ཏུ་བཟང་པོ། རྒྱལ་བ་རྡོ་རྗེ་འཆང་ཆེན་པོ། དཔལ་རྡོ་རྗེ་སེམས་དཔའ་གསང་བདག་ཕྱག་ན་རྡོ་རྗེ་སོགས་དགོངས་ཀློང་འདུ་འབྲལ་མེད་པའི་ཚུལ་གྱིས་བརྒྱུད་པ་དང༌། གཉིས་པ་རིག་འཛིན་བརྡའི་བརྒྱུད་པ་ནི། སྤྲུལ་པའི་སྐུ་མཆོག་དགའ་རབ་རྡོ་རྗེ། སློབ་དཔོན་ཆེན་པོ་འཇམ་དཔལ་བཤེས་གཉེན། རིག་འཛིན་ཆེན་པོ་ཤྲཱི་སེང་ཧ། པཎ་ཆེན་ཛྙཱ་ན་སཱུ་ཏྲ། པཎ་ཆེན་བི་མ་ལ་མི་ཏྲ་དང༌། ཨོ་རྒྱན་ཆེན་པོ་པདྨ་འབྱུང་གནས་ཀྱི་བར་དུ་བརྡའ་བསྟན་པ་ཙམ་གྱིས་རྟོགས་གྲོལ་དུས་མཉམ་དུ་བྱུང་བས་སོ། །གསུམ་པ་གང་ཟག་སྙན་ཁུང་གི་བརྒྱུད་པ་ནི། པཎ་ཆེན་བི་མ་ལ་མི་ཏྲ་བོད་དུ་བྱོན་ནས། མངའ་བདག་རྗེ་འབངས་ལྔ་དང་ཁྱད་པར་དུ་ཉང་ཏིང་འཛིན་བཟང་པོ་ལ་རྗེས་སུ་གདམས། ཉང་གིས་སྙན་རྒྱུད་རྣམས་སྦས་བློ་གྲོས་དབང་ཕྱུག་ལ་གནང༌། དཔེ་རྒྱུད་རྣམས་དབུ་རུ་ཞྭའི་ལྷ་ཁང་དུ་གཏེར་དུ་སྦས། ཕྱིས་ཉང་རང་གི་རྣམ་སྤྲུལ་སྦས་པའི་རྣལ་འབྱོར་པ་ཆེན་པོ་གནས་བརྟན་ལྡང་མ་ལྷུན་གྲུབ་རྒྱལ་མཚན་གྱིས་སྤྱན་དྲངས་ནས་ལྕེ་བཙུན་སེང་གེ་དབང་ཕྱུག་ལ་གནང་བ་ནས་བཟུང༌། རིམ་པར་བརྒྱུད་དེ་ཀུན་མཁྱེན་ཆོས་ཀྱི་རྒྱལ་པོ་དྲི་མེད་འོད་ཟེར་ལ་བཀའ་བབས་ཤིང༌། དེ་ལས་བདག་ཅག་གི་བླ་མ་དམ་པའི་བར་དུ་བརྒྱུད་པ་བར་མ་ཆད་པར་བྱོན་པ་དང༌། གཉིས་པ་ཉེ་བརྒྱུད་ནི། ཀུན་མཁྱེན་ཆེན་པོ་དེ་ཉིད་ལ་པཎ་ཆེན་བི་མ་ལས་བྱིན་གྱིས་བརླབས་ཤིང་དགོངས་པའི་གཏེར་མཛོད་བརྡོལ་བ་ལ་བརྟེན་ནས་བླ་མ་ཡང་ཏིག་ཡིད་བཞིན་ནོར་བུ་སོགས་ཟབ་ཅིང་རྒྱ་ཆེ་བའི་ཤིང་རྟའི་ལམ་སྲོལ་རྨད་དུ་བྱུང་བ་དབྱེ་བར་མཛད་ཅིང་སྨིན་གྲོལ་གྱི་གདམས་པ་བར་མ་ཆད་པར་བཞུགས་པ་བརྒྱུད་པའི་ཆུ་བོ་གཅིག་ཏུ་འདྲེས་པ་ལགས།

གསུམ་པ། ཤིན་ཏུ་ཉེ་བརྒྱུད་གདམས་ངག་འདི་ཉིད་གྱྀ་དབང་དུ་བྱས་ན། སྔོན་བྱུང་གི་ལོ་རྒྱུས་ནི། གཞུང་རྩ་བ་ལས༔ འདི་སྐད་བདག་གིས་ཐོས་པ་དུས་གཅིག་ན༔ བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གཟུགས་ཀྱི་རྒྱལ་པོ་དང་༔ ཚོར་བའི་རྒྱལ་པོ་དང་༔ འདུ་ཤེས་ཀྱི་རྒྱལ་པོ་དང་༔ འདུ་བྱེད་ཀྱི་རྒྱལ་པོ་དང་༔ རྣམ་པར་ཤེས་པའི་རྒྱལ་པོ་རྣམས་གཅིག་ཏུ་བསྡུས་པའི་ཡེ་ཤེས་ཀྱི་སྐུ་བརྙེས་པ་དཔལ་ཧེ་རུ་ཀ་རྣལ་འབྱོར་གྱི་དབང་ཕྱུག་སིཾ་ཧེ་ཤྭ་ར་དེ་ཉིད༔ པདྨའི་རིགས་མཆོག་གར་གྱི་དབང་པོའི་ཞིང་ཁམས༔ བོད་ཁ་བ་ཅན་གྱི་ལྗོངས༔ ཡུལ་ལ་མིང་དུ་ཆགས་པ་འོ་ཡུལ་ཤུག་པའི་གླིང་གི་མགོ༔ བཀྲ་ཤིས་ལ་ཟིལ་ཆེ་བ༔ བྱིན་ཆགས་ལ་རླུང་རིག་དྭངས་པ༔ མཁའ་འགྲོ་ཕྱི་གོང་རྫའི་རྭ་བ་སྨན་ཤིང་ནགས་ཀྱི་ཚལ་ཆེན་པོར་བསམ་གྱིས་མི་ཁྱབ་པའི་ཏིང་ངེ་འཛིན་རྒྱ་མཚོ་ལ་སྙོམས་པར་ཞུགས་སོ༔ དེའི་ཚེ་དེའི་དུས་ན་ལན་ཅིག་སྟོན་ཟླ་ར་བའི་ཚེས་བཅུ་ལ་ཡེ་ཤེས་དང་༔ ལས་དང་༔ འཇིག་རྟེན་གྱི་མཁའ་འགྲོ་མ་སྤྲིན་བཞིན་དུ་གཏིབས་ནས་ཚོགས་ཀྱི་འཁོར་ལོའི་འདུ་བ་རྒྱ་ཆེན་པོ་ལ་ལོངས་སྤྱོད་པའི་ཚེ༔ ཨོ་རྒྱན་གྱི་ཌཱ་ཀིའི་གཙོ་མོ་དཔལ་གྱི་བློ་གྲོས་མས་རྡོ་རྗེའི་ལྟ་བས་བལྟས་ཏེ༔ ཕྱག་རྣལ་འབྱོར་གྱི་ལུགས་སུ་བཙལ་ནས་འདི་སྐད་ཅེས་གསོལ་ཏོ༔ ཨེ་མ་ཨེ་མ༔ མ་འོངས་པའི་ཚེ་ན་སྙིང་ཏིག་སྙིང་པོའི་རྣལ་འབྱོར་པ་རྣམས་ཀྱིས་ཉམས་ལེན་གྱི་མཐར་ཐུག་གང་ལ་བགྱི༔ ཕྲིན་ལས་གྱི་གཞུང་གང་ལྟར་བསྲང་༔ སྙིང་པོའི་མཐར་ཐུག་གང་དུ་ལ་བཟླ་ཞེས་གསོལ་བ་ན༔ ཤྲི་ཧེ་རུ་ཀ་སིཾ་ཧེ་ཤྭ་ར་ཉིད་དར་ཅིག་དབྱིངས་ཀ་དག་ཟང་ཐལ་ཀྱི་ཏིང་ངེ་འཛིན་ལ་སྙོམས་པར་ཞུགས་པས་སྐུ་མི་སྣང་བ་འོད་ཀྱི་རང་བཞིན་དུ་གྱུར་ཏོ༔ དེའི་ཚེ་མཁའ་འགྲོ་མ་རྣམས་ཀྱིས་མགྲིན་གཅིག་ཏུ་གདུང་བའི་དབྱངས་ཀྱིས༔ ཀྱེ་མ་ཀྱེ་ཧུད་ཀྱེ་མ་ཀློང་༔ སྟོན་པ་སྒྲོན་མེའི་འོད་ནུབ་ན༔ འཇིག་རྟེན་མུན་པ་གང་གིས་སེལ༔

ཡེ་ཤེས་སྐུ་ཡི་ཉི་མ་ཡིས༔ མ་རིག་འཐིབ་པོ་བསལ་དུ་གསོལ༔ རྡོ་རྗེའི་གསུང་གི་བདུད་རྩི་ཡིས༔ འཁོར་བའི་ཚ་གདུང་བསིལ་བར་མཛོད༔ ཅེས་གསོལ་བ་བཏབ་པས་ལྷུན་གྲུབ་རིག་རྩལ་གྱི་ཏིང་ངེ་འཛིན་ལ་འཕོས་པའི་དེ་མ་ཐག་པར་ཡེ་ཤེས་ཀྱི་སྐུ་མངོན་སུམ་དུ་སྣང་བར་མཛད་ནས་ཆོས་ཉིད་རྡོ་རྗེའི་རང་སྒྲ་འདི་སྐད་ཅེས་བཀའ་སྩལ་ཏོ༔ ཨེ་མ་ཨེ་མ་མ་འོངས་པ་ཕྱི་མ་ཕྱི་མའི་དུས་ཀྱི་ཚེ་སྙིང་ཏིག་སྙིང་པོའི་དོན་ལ་སྤྱོད་པའི་རྣལ་འབྱོར་པ་རྣམས་ཀྱིས་ཚེ་འདི་ཁོ་ན་ལ་གྲོལ་བར་འདོད་ན་ལྕེ་བཙུན་སིཾ་ཧེ་ཤྭ་ར་བདག་ཉིད་བསྒོམ་པར་བྱའོ༔ ཞེས་གསུངས་པ་དང༌། གཉིས་པ་ཕྱིས་འབྱུང་འགྱུར་ལུང་བསྟན་པ་ནི། དེ་ཉིད་ལས། འདི་ནི་མ་འོངས་སྙིགས་མ་ལྔ་ཆེས་བདོ་ཞིང་བོད་ཁམས་ཀླ་ཀློའི་འཇུག་པས་བསྟན་ཞབས་སྡུད་པ་ལ་ཉེ་བ་ན༔ སྙིང་ཏིག་སྙིང་པོའི་དོན་ལ་མོས་པའི་རྣལ་འབྱོར་པ༔ ལྟར་སྣང་ཐ་མལ་པ་རྣམས་དང་ཤིན་ཏུ་མཉམ་པར་སྤྱོད་པ༔ གསང་བ་སུས་ཀྱང་བརྟག་པར་དཀའ་བ༔ ཆོས་ཐམས་ཅད་སྒྱུ་མ་ལྟ་བུར་ཉམས་འོག་ཏུ་ཚུད་པས་གང་གིས་ཀྱང་ཟིལ་གྱིས་མི་ནོན་པ༔ སྨིན་མཚམས་སུ་དཔའ་བོའི་རྒྱ་རྟགས་ཀྱིས་སྤྲས་པ༔ སློབ་དཔོན་འཇམ་དཔལ་བཤེས་གཉེན་གྱི་བྱིན་གྱིས་བརླབས་པས་ཐུག་ཕྲད་ཤེས་རབ་ཀྱི་གཏེར་བརྡོལ་བ༔ ཁྱད་པར་ངེས་པའི་དོན་ལ་ངེས་ཤེས་རྙེད་ཅིང་བདག་དང་བདག་གི་བཀའ་སྲོལ་ཟོལ་མེད་པ་ཁོ་ན་ལ་མོས་པ་མི་འཕྲོག་པར་བརྟན་པ་འོད་གསལ་སྤྲུལ་པའི་རྡོ་རྗེ་ཞེས་བྱ་བ་དུས་རིང་མོ་ནས་འབྱུང་བར་འགྱུར་བའི་དོན་དུ་བསྟན་ཏེ༔ དེའི་ཕྱིར་དེའི་སླད་དུ༔ རེ་ཞིག་ཡེ་ཤེས་ཀྱི་དྷཱ་ཀི་མ་རྣམས་ཀྱིས་ཀློང་ལྔའི་ཡི་གེར་ཟུང་ལ༔ དུས་ལ་བབས་པའི་ཚེ་གང་ཟག་དེའི་རྒྱུད་ལ་བྱིན་གྱིས་བརླབས་པས་སད་པར་གྱིས་ཤིག༔ སྐལ་ལྡན་གཅིག་ཅར་བའི་རིགས་ཅན་འགའ་ཞིག་ལ་ཕན་པར་འགྱུར་རོ༔ ཞེས་ལུང་བྱང་དང་མཐུན་པར་འཕགས་པ་འཇམ་དཔལ་མི་ཡི་རྒྱལ་པོའི་ཟོལ་དུ་སྤྲུལ་པ། གནམ་ལྷ་བབས་ཀྱི་རྒྱལ་པོ།

།ས་ལྷུན་གྲུབ་ཀྱི་མངའ་བདག །བོད་མགོ་ནག་གི་རྗེ་བོ། །ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱི་ཐུགས་བསྐྱེད་ཀྱི་འབྲས་བུ་དུས་སུ་སྨིན་པ། སྙིགས་དུས་སྐྱེ་རྒུ་ཡོངས་ཀྱི་སྐྱབས་མགོན་རིས་མེད་རྒྱལ་བསྟན་ཡོངས་ཀྱི་མངའ་བདག །སྔ་འགྱུར་བཀའ་བབས་བདུན་གྱི་ཤིང་རྟ་ཆེན་པོ། །ས་གསུམ་ན་འགྲན་ཟླ་དང་བྲལ་བ། །ཁྱབ་བདག་འཁོར་ལོའི་མགོན་པོ། །མཚན་བརྗོད་པར་དཀའ་བ། དོན་གྱི་སླད་དུ་མཚན་ནས་སྨོས་ན་འོད་གསལ་སྤྲུལ་པའི་རྡོ་རྗེའམ་པདྨ་འོད་གསལ་མདོ་སྔགས་གླིང་པ་ཞེས་མཚན་ཙམ་ཐོས་པ་འང་དོན་དང་ལྡན་པ་དེ་ཉིད་དགུངས་གྲངས་ཉེར་བཞིར་སོན་པ་ཆུ་མོ་ཡོས་ཀྱི་ལོའི་སྣྲོན་ཟླ་བའི་ཡར་ཚེས་བརྒྱད་ཀྱི་ཉིན། འོ་ཡུག་གི་མཐིལ། རམ་ལྡིང་མ་དགོན་དང་ཉེ་བར་ཕེབས་པའི་ཚེ། ཐ་མལ་གྱི་སྣང་བ་དབྱིངས་སུ་ཐིམ་པས། འོད་གསལ་གྱི་སྣང་ཆར་ལྕེ་བཙུན་ཆེན་པོ་འོད་ལུས་སུ་གཤེགས་པའི་གནས་དུས་སྟོན་འཁོར་གྱི་ཚོམ་བུའི་བཀོད་པ་ཇི་ལྟ་བ་བཞིན་གསལ་བར་ཤར་ཞིང་མན་ངག་གི་གཞུང་བཀའ་སྩལ་བ་ཐུགས་ལ་བཀྲ་ལམ་གྱིས་སད་པ་ལྟར་རྗེས་སུ་དྲན་པའི་གཏེར་ཁ་དང་མཐུན་པར་གཏན་ལ་ཕབ་ཅིང་ཤིན་ཏུ་གསང་བའི་རྒྱས་བཏབ་སྟེ། ཕྱིས་དགུངས་གྲངས་སོ་བརྒྱད་དུ་སོན་པ་མེ་མོ་སྦྲུལ་གྱི་ལོར་སྔགས་སྲུང་ཨེ་ཀ་ཛ་ཊཱིས་གསང་སྒོ་དབྱེ་བར་བསྐུལ་བ་ལྟར། འཛམ་གླིང་ཆོས་ཀྱི་ཤིང་རྟ་ཆེན་པོ་མཇམ་མགོན་བློ་གྲོས་མཐའ་ཡས་དང༌། འཇིག་རྟེན་དབང་ཕྱུག་དཔལ་ཀརྨ་པ་ཆེན་པོ་ཐེག་མཆོག་རྡོ་རྗེ། སྤྲུལ་པའི་གཏེར་སྟོན་ཆེན་པོ་མཆོག་གྱུར་བདེ་ཆེན་གླིང་པ་སོགས་ལུང་ཟིན་མཁས་གྲུབ་ཀྱི་སྐྱེས་ཆེན་དམ་པ་རྣམས་ལ་རིམ་པར་བསྩལ་ཞིང༌། ཕྱིས་སུ་རྗེ་དགུངས་གྲངས་ང་དགུར་སོན་པ་ས་ཕོ་སྟག་གི་ལོར་ཐ་སྐར་ཟླ་བའི་ཚེས་བཅོ་ལྔའི་ཉིན་ཁོ་བོ་ཅག་བརྩེ་བས་རྗེས་སུ་བཟུང་སྟེ་སྨིན་གྲོལ་ཚང་སྤྲུགས་སུ་གནང་བ་ལགས། གཉིས་པ་དབང་གི་སྒོ་ནས་སྨིན་པར་བྱེད་པ་ལ། ཐལ་འགྱུར་ལས།

དབང་ནི་རྣམ་པ་བཞི་ཡིས་ཀྱང༌། །སྐལ་བར་ལྡན་པ་སྨིན་པར་བྱ། །སྤྲོས་བཅས་ཉིད་དང་སྤྲོས་པ་མེད། །ཤིན་ཏུ་སྤྲོས་པ་མེད་པ་དང༌། །དེ་བཞིན་རབ་ཏུ་སྤྲོས་པ་མེད། །དབྱེ་བ་བཞི་ཡི་ཚུལ་གྱིས་ནི། །དད་ལྡན་རང་རྒྱུད་སྨིན་པར་བྱ། །ཞེས་དང༌། དེ་ནས་རིག་པའི་རྩལ་དབང་བསྐུར། །ཞེས་གསུངས་པ་རྣམས་རིམ་པར་འབྱུང་བས། དེ་ལའང་སློབ་དཔོན་དང་སློབ་མའི་བྱ་བ་གཉིས་ལས། སློབ་དཔོན་གྱིས་བགྱི་བར་འོས་པ་རྣམས་ལེགས་པར་གྲུབ་ཟིན་པ་ལགས། ད་སློབ་མ་ཁྱེད་རང་རྣམས་ཀྱི་ངོ་སྐལ་དཀྱིལ་འཁོར་དུ་འཇུག་པའི་ཆེད་དུ་མཎྜལ་ཕུལ་མཛོད། 

 གསེར་གྱི་མེ་ཏོག་དང་བཅས་པས་མཎྜལ་ཕུལ་བཅུག་ལ་གསོལ་བ་གདབ་པ་ནི། ཟླ་བ་སྒྲོན་མའི་མདོ་ལས། ཆོས་རྣམས་ཐམས་ཅད་རྐྱེན་ཡིན་ཏེ། །འདུན་པའི་རྩེ་ལ་རབ་ཏུ་གནས། །ཞེས་པས། །དད་མོས་དང་ལྡན་པའི་ཕྱག་སྙིམ་པ་མེ་ཏོག་དང་བཅས་པས་ཐལ་མོ་སྙིང་གར་སྦྱོར་ལ་གསོལ་བ་གདབ་པ་འདིའི་རྗེས་ཟློས་མཛོད། ཀྱེ་ཀྱེ་བླ་མ་འགྲོ་བའི་མགོན༔ བདག་ལ་ཐུགས་རྗེས་དགོངས་སུ་གསོལ༔ དྲི་མེད་བདུད་རྩིའི་ཆར་རྒྱུན་གྱིས༔ ཡེ་ཤེས་སྨིན་ཅིང་བསྐྱེད་དུ་གསོལ༔ གནས་ལུགས་རང་ཞལ་མཐོང་བ་དང་༔ མངོན་སུམ་རིག་པ་བསྟན་དུ་གསོལ༔ ལན་གསུམ་ཞུའོ༔ དེ་ལ་སློབ་དཔོན་གྱིས༔ ཕྱག་གཡས་རྡོ་རྗེ་དང་བཅས་པས་སྐྱབས་སྦྱིན་གྱི་ཕྱག་རྒྱ་བསྟན་ཏེ། དེ་ལྟར་ཞུ་བའི་དོན་འདི་ལ་གསན་པས་ཁྱབ་སྟེ། ཨེ་མ་རིགས་ཀྱི་བུ༔ རང་བཞིན་ཐེག་མཆོག་རྒྱལ་པོའི་སྒོར་ཞུགས་པ་ལ༔ དམ་ཚིག་གི་གནས་གཅན་འཕྲང་དང་འདྲ་བ་ནི་ཤིན་ཏུ་སྲུང་བར་དཀའ་ན༔ སྲོག་ལ་བབས་ཀྱང་སྲུང་བར་ནུས་སམ༔ སྒྲུབ་པ་སྙིང་པོར་མི་བྱེད་ན་གདམས་ངག་ཆུད་འཛའ་ཞིང་མཁའ་འགྲོ་རྣམས་འཁྲུགས་པར་འགྱུར་བས༔ རྩེ་གཅིག་ཏུ་སྒྲུབ་པར་བགྱིད་དམ༔ ཞེས་དྲིས་པ་ལ༔ སློབ་མ་རྣམས་ཀྱིས་དམ་ཚིག་གི་གནས་སྙིང་དང་མིག་ལྟར་བསྲུང༌། སྒྲུབ་པའི་སྙིང་པོ་གདམས་ངག་ཏུ་དྲིལ་ཏེ་ཉམས་སུ་ལེན་པར་བགྱིའོ་སྙམ་པའི་ཁས་བླང་བ་འདིའི་རྗེས་ཟློས་མཛོད། ཨེ་མ་བླ་མ་རིན་པོ་ཆེ༔ ཐེག་མཆོག་རྒྱལ་པོའི་སྒོར་ཞུགས་ནས༔ སྲོག་ལ་བབས་ཀྱང་དམ་ཚིག་བསྲུང་༔ སྙིང་པོའི་སྒྲུབ་པ་ཚུལ་བཞིན་བགྱི༔ ཞེས་གསོལ་པ་ལ༔ དམ་ཆུ་སྦྱིན་པ་ནི༔ དེ་ནས་སྦྱོར་བ་དམ་ལ་བཞག་པར་བྱ་བའི་སླད་དུ་དམ་ཚིག་གི་བདུད་རྩིའི་མནའ་ཆུ་འདི་ཉིད་ལྕེ་ལ་བཞག་པས་རྡོ་རྗེ་སེམས་དཔའི་རྣམ་པར་གྱུར་ནས་སྙིང་དབུས་སུ་ཐིམ་པར་མོས་ཤིག །བཛྲ་ས་མ་ཡ་ཨ་མྲྀ་ཏ་ཋ་ཋ་ཋ༔ ཞེས་པས་དམ་ཚིག་གི་བདུད་རྩི་སྦྱིན༔ དེ་ལྟར་བཏུང་བས་དམ་ཚིག་ཉམས་ན་ཆུ་དེ་ཉིད་སྡིག་པ་མགོ་དགུར་གྱུར་ནས་ཚེ་འདི་ལ་སྙིང་ཁྲག་འཇིབས་ནས་མཐོང་ཆོས་སུ་ཚེ་ཐུང་ཞིང་ནད་མང་བ་དང་མི་འདོད་པ་དུ་མས་མནར་ཞིང་སྲོག་དང་བྲལ།

ཕྱི་མ་ན་རག་དམྱལ་བའི་གནས་སུ་ལྟུང་ནས་སྡུག་བསྔལ་བཟོད་པར་དཀའ་བ་མྱོང་བར་འགྱུར་ལ། དམ་ཚིག་བསྲུང་ན་ཡེ་ཤེས་སེམས་དཔར་གྱུར་ནས་རྟག་ཏུ་བྱིན་གྱིས་རློབ་ཅིང་འདི་ཕྱིའི་ཕན་བདེ་མ་ལུས་པ་འགྲུབ་ངེས་པས་ཁེ་ཉེན་ཤིན་ཏུ་ཆེ་བས་དམ་ཚིག་ལས་མི་འདའ་བའི་ཕྱིར་རྡོ་རྗེའི་བྲོ་བོར་བའི་སྔགས་འདིའི་རྗེས་ཟློས་གྱིས་ཤིག །བཛྲ་ས་མ་ཡ་ན་ར་ཀན༔ ཞེས་རྡོ་རྗེའི་བྲོ་བོར་དུ་གཞུག་གོ༔ དེ་ནས་བླ་མས༔ ཨེ་མ་རིགས་ཀྱི་བུ་རྣམས༔ འདི་ལྟར་འདུས་བྱས་ཐམས་ཅད་ནི་མི་རྟག་པ་སྟེ་ཆུའི་ལྦུ་བ་ལྟ་བུའོ༔ འཁོར་བའི་བདེ་བ་ཐམས་ཅད་ནི་འཕྲལ་བདེ་བ་ལྟར་སྣང་ཡང་དོན་ལ་སྡུག་བསྔལ་ཏེ་དུག་གི་འབྲས་བུ་སྨིན་པ་ལྟ་བུའོ༔ རྐྱེན་སྣ་ཚོགས་པ་ཐམས་ཅད་ནི་ཟིན་པའི་དུས་མེད་པ་སྟེ་སྨིག་རྒྱུའི་ཆུ་ལ་བསྙེགས་པ་ལྟ་བུའོ༔ ཚེ་འདིའི་བྱ་བ་ཐམས་ཅད་ནི་རྣམ་པ་ཀུན་ཏུ་དོན་མེད་པ་སྟེ་གཉིད་ཐུན་གཅིག་གི་རྨི་ལམ་བཟང་ངན་ལྟ་བུའོ༔ ཐར་པ་དམ་པའི་འབྲས་བུ་ནི་ནམ་ཡང་སྡུག་བསྔལ་བར་མི་ལྡོག་སྟེ་འབྲུམ་ནད་བྱང་བའི་སྐྱེས་བུ་ལྟ་བུའོ༔ བླ་མ་དམ་པའི་གདམས་ངག་ནི་ཐར་བའི་ཁང་བཟང་དུ་འཛེགས་པའི་ལམ་སྟེ་ཐེམ་སྐས་བཟང་པོ་ལྟ་བུའོ༔ རྣམ་པར་མི་རྟོག་པའི་བསམ་གཏན་ནི་ཏིང་ངེ་འཛིན་ཐམས་ཅད་སྐྱེ་བའི་གཞི་སྟེ་ཞིང་ས་དུལ་བ་ལྟ་བུའོ༔ ཨེ་མ་རིགས་ཀྱི་བུ༔ དེའི་ཕྱིར་ངེས་འབྱུང་གི་བློ་བསྐྱེད༔ ལུས་སེམས་ཁོང་ལྷོད༔ མིག་ཧར་རེ་ཞོག༔ སེམས་རྟོག་མེད་ཀྱི་ངང་དུ་དར་ཅིག་མཉམ་པར་འཇོག་མཛོད༔ ཞེས་དར་ཅིག་བཞག་བཅུག་ལ། དེ་ལ་སེམས་ཟིན་པ་ན་སྐྱབས་འགྲོ་དང་སེམས་བསྐྱེད་སྒྲིབ་སྦྱོང་ཚོགས་བསགས་རྣམས་ཀྱི་ཐབས་ཀྱིས་བཟུང་ངོ་༔ ཞེས་གསུངས་པས། ཐོག་མར་སྐྱབས་སུ་འགྲོ་བ་ནི། རང་ལུགས་ལ་ཀུན་རྫོབ་དམིགས་པའི་རྣམ་པ་དང༌། དོན་དམ་ཡོངས་ཤེས་ཀྱི་སྐྱབས་སུ་འགྲོ་ཚུལ་གཉིས་ལས། དང་པོ་ཁྱེད་རང་རྣམས་ཀྱིས་མདུན་གྱི་ནམ་མཁར་པད་ཟླའི་གདན་ལ་བླ་མ་དང་དབྱེར་མེད་པའི་སློབ་དཔོན་ཆེན་པོ་བི་མ་མི་ཏྲ་སྐུ་མདོག་དཀར་གསལ་ཞབས་སྐྱིལ་ཀྲུང༌།

ཕྱག་གཉིས་མཉམ་གཞག་གིས་ཐོད་པ་བདུད་རྩིས་བཀང་བ་བསྣམས་པ། དབུ་ལ་སྡེ་སྣོད་གསུམ་ཞྭ། སྐུ་ལ་ནང་དུ་གསང་གོས་སྔོན་པོ་ཕུ་དུང་དཔུང་བའི་ཕྱེད་ཀར་ལྷགས་པ། དེའི་སྟེང་དུ་ཆོས་གོས་རྣམ་གསུམ་གསོལ་བ། འོད་དང་འོད་ཟེར་མུ་མཐའ་མེད་པར་འཕྲོ་བ། སྐྱབས་གནས་ཀུན་འདུས་ཀྱི་ངོ་བོར་དམིགས་ལ། བདག་གཞན་སེམས་ཅན་ཐམས་ཅད་དེངས་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་མོས་པ་དང༌། གཉིས་པ་ནི། དོན་དམ་པར་ཆོས་ཉིད་ཡེ་གྲོལ་སོར་བཞག་བྱར་མེད་རང་རིག་རང་སྣང་རང་གྲོལ་སྐུ་གསུམ་ཡེ་རྫོགས་ཆེན་པོར་བཞུགས་པ་ལ་ཡིན་ལུགས་ཤེས་པའི་ངང་དུ་ལ་བཟླ་བའི་ཚུལ་ཏེ་རང་རང་གི་བློ་དང་འཚམས་པའི་སྒོ་ནས་འདི་ཡི་རྗེས་ཟློས་གནང་བར་ཞུ། ཨཿ ཀ་དག་གཏིང་གསལ་ཆོས་ཀྱི་སྐུ༔ ལྷུན་གྲུབ་རིག་རྩལ་ལོངས་སྤྱོད་རྫོགས༔ དབྱེར་མེད་ཐུགས་རྗེ་སྤྲུལ་པའི་སྐུར༔ རང་ངོ་ཤེས་པས་སྐྱབས་སུ་མཆི༔ ལན་གསུམ། སེམས་བསྐྱེད་པ་ནི། སྤྱྀར་ནམ་མཁའི་མཐས་གཏུག་པའི་མར་གྱུར་སེམས་ཅན་ཐམས་ཅད་སྡུག་བསྔལ་རྒྱུ་འབྲས་གཉིས་དང་བྲལ་ཏེ། བདེ་བ་རྒྱུ་འབྲས་གཉིས་དང་ལྡན་འདོད་ཀྱི་ཚད་མེད་བཞི་བསྒོམ་པ་སྨོན་སེམས་དང༌། དེའི་རྒྱུ་ལག་ཏུ་བླངས་ཤིང་སྒྲུབ་པ་འཇུག་སེམས་ཏེ་ཀུན་རྫོབ་ཀྱི་རྣམ་པ་དང༌། དོན་དམ་པར་ཆོས་ཐམས་ཅད་གདོད་ནས་རྣམ་པར་དག་པ་ལ། གློ་བུར་དྲི་མས་བསྒྲིབས་ཏེ་མ་རིག་འཁྲུལ་པས་གཞན་དབང་དུ་སོང་བའི་སེམས་ཅན་ཐམས་ཅད་ཡེ་གྲོལ་རང་རིག་འོད་གསལ་བདེ་བ་ཆེན་པོའི་དབྱིངས་སུ་ངལ་བསོ་བའི་ཕྱིར་ཤེས་པ་སོ་མ་དེར་འཛིན་བློ་བྲལ་རྒྱ་ཡན་ལྷུག་པར་ཅོག་གེར་འཇོག་པ་ནི་དོན་གྱི་སེམས་བསྐྱེད་དེ་རང་རང་གི་བློ་དང་འཚམས་པའི་སྒོ་ནས་འདི་ཡི་རྗེས་ཟློས་མཛོད། ཧོཿ གློ་བུར་འཁྲུལ་པའི་འགྲོ་བ་ཀུན༔ གདོད་ནས་རྣམ་དག་དབྱིངས་ཀྱི་ངང་༔ ཡེ་ཤེས་རིག་པས་རང་གྲོལ་ཕྱིར༔ ཅོག་བཞག་ཆེན་པོར་སེམས་བསྐྱེད་དོ༔ ལན་གསུམ། ཚོགས་ཞིང་སྔར་གསལ་བཞིན་པའི་དྲུང་དུ་ཡུལ་དེ་དག་གི་ཡོན་ཏན་རྒྱ་མཚོ་ལྟ་བུ་ལ་གཅིག་ཏུ་གུས་པས་སེམས་ཅན་ཐམས་ཅད་དང་འཇུག་པ་གཅིག་པའི་སྒོ་ནས་ལུས་ཞིང་གི་རྡུལ་སྙེད་དུ་སྤྲུལ་ཏེ་ཕྱག་འཚལ་བ་དང༌།

དངོས་སུ་འབྱོར་པ་དང༌། ཡིད་ཀྱིས་སྤྲུལ་པའི་མཆོད་སྤྲིན་ཞིང་རབ་འབྱམས་སུ་གང་བར་དམིགས་ཏེ་འབུལ་བ་དང༌། སྟོབས་བཞི་ཚང་བའི་སྒོ་ནས་སྡིག་ལྟུང་བཤགས་པ་དང༌། སྐྱེ་འཕགས་ཀྱི་དགེ་བ་ལ་ཕྲག་དོག་མེད་པས་རྗེས་སུ་ཡི་རང་བ་དང༌། ཐེག་པ་གསུམ་གྱིས་བསྡུས་པའི་ཆོས་ཀྱི་འཁོར་ལོ་དམ་པ་བསྐོར་བར་བསྐུལ་བ་དང༌། གང་སྐུ་མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ། དགེ་ཚོགས་རྒྱ་མཚོ་བྱང་ཆུབ་སྙིང་པོར་ཡོངས་སུ་བསྔོ་བ་སྟེ། ཀུན་རྫོབ་དམིགས་པའི་རྣམ་པ་ཅན་དང༌། དོན་དམ་པར་འོད་གསལ་རྫོགས་པ་ཆེན་པོ་ཚིག་གིས་མཚོན་པའི་སྒོ་ནས་ངེས་ཤེས་དང་བཅས་པ་སྟེ། རང་རང་གི་བློ་དང་འཚམས་པས་རྗེས་ཟློས་ལན་གསུམ་གནང་བར་ཞུ། ཨཿ སྣང་བཞི་མཐར་ཕྱིན་བླ་མ་ལ༔ འདུ་འབྲལ་མེད་པར་ཕྱག་འཚལ་ལོ༔ རླུང་སེམས་དག་པའི་མཆོད་སྤྲིན་འབུལ༔ སྡིག་ལྟུང་འདུས་མ་བྱས་པར་བཤགས༔ གཉིས་འཛིན་བྲལ་བས་རྗེས་ཡི་རང་༔ བརྗོད་མེད་ཆོས་འཁོར་བསྐོར་བཞིན་དུ༔ ཡོངས་གྲུབ་ཆེན་པོར་བཞུགས་གསོལ་འདེབས༔ དགེ་ཚོགས་འོད་གསལ་དབྱིངས་སུ་བསྔོ༔ ལན་གསུམ། གཞན་ཡང་འདིའི་སྐབས་སུ་དཔོན་སློབ་གཉིས་ཀའི་རྒྱུད་དག་པ་ཤིན་ཏུ་གལ་ཆེ་བས་སོ་སོའི་གྲལ་ནས་བཞེངས་ཏེ་འགྱོད་སྡོམ་དྲག་པོའི་སྒོ་ནས་བརྐྱང་ཕྱག་དང་བཅས་ཏེ་ཚུལ་བཞིན་སྒྲུབ་པར་ཞུ། ཞེས་བརྡ་སྦྱར་ལ། ཨོཾ༔ ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནི༔ ཟླ་རྒྱས་བཞིན་དུ་སྤྲོས་པ་མི་མངའ་ཡང་༔ ཐུགས་རྗེའི་ཉི་གསལ་འོད་བཞིན་སྙོམས་མཛད་པའི༔ འདིར་གཤེགས་བདག་ལ་དགོངས་ཤིང་བཞུགས་སུ་གསོལ༔ བརྗོད་མེད་ཤེས་རབ་མི་གཡོ་ཆོས་ཀྱི་སྐུ༔ བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ༔ ཐུགས་རྗེ་ཐབས་མཁས་རྒྱ་ཆེ་རོལ་པ་ཡི༔ ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ༔ དངོས་སུ་འབྱོར་དང་ཡིད་ཀྱི་རྣམ་སྤྲུལ་པའི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ མཁའ་དབྱིངས་རྣམ་དག་རྒྱ་ཆེན་ཡོངས་བཀོད་དེ༔ ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད༔

ཀུན་ཏུ་བཟང་མོ་གསང་བའི་བྷ་ག་ལ༔ རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན༔ འདུ་འབྲལ་མེད་པའི་ངང་དུ་རོ་གཅིག་པས༔ གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག༔ སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ༔ ཆོས་རྣམས་རྣམ་དག་ཡེ་ནས་འོད་གསལ་ཞིང་༔ རྣལ་འབྱོར་ཉིད་དབྱིངས་སྨྲ་བསམ་ལས་འདས་པས༔ མཉམ་ཉིད་བྱང་ཆུབ་སེམས་ལ་རྟག་ཏུ་འདུད༔ ཀུན་བཟང་རྫོགས་ཆེན་ཡེ་ནས་བརྡལ་བ་ལ༔ ཕྱི་ནང་གསང་བ་བཀོད་པའི་དཀྱིལ་འཁོར་ནི༔ སྣང་སྲིད་རྣམ་དག་ལྷ་དང་ལྷ་མོའི་དབྱིངས༔ འབྱུང་དང་འབྱུང་གྱུར་ཡབ་ཡུམ་ལྷུན་རྫོགས་རྣམས༔ གསང་ཆེན་རབ་རྒྱས་གཟུགས་ཅན་བདག་ཉིད་མ༔ མཁའ་དབྱིངས་ཀློང་ཡངས་པད་མོ་འཁྱིལ་བ་ལ༔ གཉིས་མེད་ཐིག་ལེ་ཆེན་པོར་འོད་གསལ་ཞིང་༔ མ་བཅོས་སྤྲོས་མེད་བྱང་ཆུབ་སྙིང་པོའི་སྐུ༔ ཅིར་ཡང་སྣང་བ་བདེ་ཆེན་གཡུང་དྲུང་ལྷ༔ འདུ་འབྲལ་མེད་པ་གསང་བའི་དཀྱིལ་འཁོར་ནི༔ བདག་ཉིད་ཆེན་པོ་རིགས་ལྔ་ཡབ་ཡུམ་དང་༔ བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས༔ རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག༔ རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ༔ གནས་དང་ཡུལ་གྱི་ཕྱག་རྒྱ་སྒོ་མ་བཞི༔ ཡེ་ཤེས་སྤྲུལ་པའི་ལྷ་ཚོགས་མང་པོ་དང་༔ མ་ལྟར་བྱམས་ཤིང་སྲིང་ལྟར་གདུང་ལ་སོགས༔ ལེགས་ཉེས་སྟང་འཛིན་དམ་ཚིག་རྗེས་གཅོད་པའི༔ ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས༔ དཔང་གྱུར་རྡོ་རྗེ་དམ་ཅན་དགོངས་སུ་གསོལ༔ རྡོ་རྗེ་གདུང་འཚོབ་རྣལ་འབྱོར་བདག་ཅག་གིས༔ འགྲོ་བའི་དོན་དུ་བྱང་ཆུབ་སེམས་བསྐྱེད་དེ༔ བླ་མེད་བྱང་ཆུབ་གོ་འཕང་ཐོབ་བྱའི་ཕྱིར༔ བསྟན་པ་རྒྱ་མཚོ་སོ་སོའི་འདུལ་ཁྲིམས་དང་༔ སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག༔ འདའ་ཀ་རྡོ་རྗེ་དམ་ཚིག་གཏན་གྱི་གཉེར༔ སྤྱི་དང་ཁྱད་པར་ལྷག་པའི་དམ་ཚིག་རྣམས༔ སྔ་ཕྱིར་མནོས་ཤིང་གཉེར་དུ་སྨྲས་སོ་འཚལ༔ ཡུན་ཏུ་མི་བཏང་འདའ་བར་མི་བགྱིད་ལ༔ དོན་ལས་གོལ་ཞིང་ལྡོག་སེམས་མ་མཆིས་ཀྱང་༔

གཟོད་བྱ་ལོང་ཡོད་སྙམ་པའི་ལེ་ལོ་ཡིས༔ ཀློང་དུ་མ་གྱུར་རྩལ་ཤུགས་ཆུང་བ་དང་༔ ཤེས་བཞིན་མི་ལྡན་བག་མེད་དབང་གྱུར་ཏེ༔ བསྒོམ་ལ་མི་བརྩོན་བསྙེན་སྒྲུབ་གཡེལ་ལ་སོགས༔ རྩ་བ་སྐུ་གསུང་ཐུགས་ཀྱི་དམ་ཚིག་ལ༔ ཚོར་དང་མ་ཚོར་མ་རིག་དབང་གིས་ནི༔ སྟོན་པའི་བཀའ་དང་དམ་ལས་འགལ་གྱུར་ཏེ༔ རྣལ་འབྱོར་གང་ཞིག་དམ་ཚིག་ཉམས་པ་དང་༔ སྐད་ཅིག་ཙམ་ཡང་འཕྲད་པར་མི་བྱའོ་ཞེས༔ བཀའ་ལས་བྱུང་ཡང་དེ་ལྟར་མ་རྟོགས་ཏེ༔ གསང་སྒོ་འཆོལ་བས་དབྱེ་གསལ་དཀའ་བ་དང་༔ མངོན་ཤེས་ཆུང་བས་སྐྱོན་ཅན་མ་རྟོགས་ཏེ༔ ཉམས་དང་ཚོགས་འདྲེས་ཉམས་པ་བསྐང་བ་དང་༔ ཉམས་དང་སྣོད་མིན་རྣམས་ལ་ཆོས་བཤད་དང་༔ ཉམས་ལ་མི་འཛེམ་ཉམས་པའི་སྐྱོན་ལ་སོགས༔ ཉམས་དང་འགྲོགས་ཤིང་ཉམས་པ་དེ་དག་གིས༔ ཉམས་སྒྲིབ་སྐྱོན་གྱིས་གོས་པར་གྱུར་ཏོ་འཚལ༔ ཚེ་འདིའི་རྐྱེན་དང་ཡུན་གྱི་སྒྲིབ་གྱུར་རྣམས༔ རང་གནོང་འགྱོད་པའི་སེམས་ཀྱིས་མཐོལ་བཤགས་ན༔ བྱམས་པའི་ཐུགས་རྗེས་བདག་ལ་དགོངས་ནས་ཀྱང་༔ གཉིས་མེད་དབྱིངས་སུ་མི་འགྱུར་བདག་བཀོད་དེ༔ མི་དམིགས་བཏང་སྙོམས་ངང་ལ་བཞུགས་ནས་ཀྱང་༔ གཉིས་མེད་དོན་གྱིས་ཚངས་པ་སྩལ་དུ་གསོལ༔ དོན་དམ་དམིགས་མེད་སྤྲོས་ལས་འདས་པ་ལ༔ རྣམ་རྟོག་གང་ཡང་དམིགས་པར་མ་གྱུར་ཏེ༔ ཀུན་རྫོབ་སྒྱུ་མ་ཙམ་གྱི་དབང་གིས་ན༔ ནོངས་པ་མཆིས་ན་རང་གནོང་བཟོད་པར་གསོལ༔ ན་རཀ་བཤགས་པ་ནི། ཨེ་མ་ཧོཿ ཕྱོགས་བཅུ་དུས་བཞི་ཀུན་གྱི་བདག་ཉིད་ཆེ༔ བླ་མ་རྒྱལ་བ་ཞི་ཁྲོ་ཡོངས་རྫོགས་དགོངས༔ འདིར་གཤེགས་ཉི་ཟླ་པདྨའི་གདན་ལ་བཞུགས༔ ཉམས་ཆག་ན་རཀ་སྦྱངས་ཕྱིར་ཕྱག་མཆོད་བཞེས༔ ཡོན་ཏན་ཕུན་ཚོགས་བླ་མ་རྣམས་ལ་ཕྱག་འཚལ་ལོ༔ དམིགས་མེད་སྤྲཽས་བྲལ་ཆོས་ཀྱི་སྐུ་ལ་ཕྱག་འཚལ་ལོ༔ བདེ་ཆེན་ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔ འགྲོ་མགོན་ཅིར་ཡང་སྤྲུལ་པའི་སྐུ་ལ་ཕྱག་འཚལ་ལོ༔ གནས་ལུགས་མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ ཡང་དག་མངོན་པར་བྱང་ཆུབ་སྐུ་ལ་ཕྱག་འཚལ་ལོ༔

ཉོན་མོངས་ཞི་མཛད་ཞི་བའི་ལྷ་ལ་ཕྱག་འཚལ་ལོ༔ ལོག་ལྟ་ཚར་གཅོད་ཁྲོ་བོའི་སྐུ་ལ་ཕྱག་འཚལ་ལོ༔ ཐབས་མགོན་ཚེ་བདག་འཇམ་དཔལ་སྐུ་ལ་ཕྱག་འཚལ་ལོ༔ སྐྱོན་བྲལ་སྒྲ་སྒྲོགས་པདྨ་གསུང་ལ་ཕྱག་འཚལ་ལོ༔ ཡང་དག་དོན་ལྡན་བཛྲ་ཐུགས་ལ་ཕྱག་འཚལ་ལོ༔ དུག་ལྔ་ནད་སེལ་བདུད་རྩི་སྨན་ལ་ཕྱག་འཚལ་ལོ༔ དྲེགས་པ་འཇོམས་མཛད་ཕུར་པའི་ལྷ་ལ་ཕྱག་འཚལ་ལོ༔ འབྱུང་བའི་མངའ་བདག་མ་མོའི་ཚོགས་ལ་ཕྱག་འཚལ་ལོ༔ ས་དང་ལམ་རྫོགས་རིག་འཛིན་ཚོགས་ལ་ཕྱག་འཚལ་ལོ༔ བསྟན་པ་བསྲུངས་མཛད་དམ་ཅན་རྣམས་ལ་ཕྱག་འཚལ་ལོ༔ དགྲ་བགེགས་འདུལ་མཛད་སྔགས་བདག་ཚོགས་ལ་ཕྱག་འཚལ་ལོ༔ ཧཱུྃཿ རང་རིག་རང་ཤེས་འཁྲུལ་པ་བྲལ༔ མཉམ་ཉིད་ངང་ལས་ཡེ་ཤེས་ཤར༔ ཀུན་ཏུ་བཟང་པོ་ཡབ་ཡུམ་ལ༔ ཡིད་ཆོས་དག་ཕྱིར་ཕྱག་འཚལ་ལོ༔ མི་རྟོག་དབྱེར་མེད་དགོངས་པ་ལ༔ ཡེ་ཤེས་ལྔ་ཡི་འོད་མདངས་གསལ༔ རིགས་ལྔ་བདེ་བར་གཤེགས་པ་ལ༔ ཉོན་མོངས་དག་ཕྱིར་ཕྱག་འཚལ་ལོ༔ དབྱིངས་ཀྱི་ངང་ལས་བསྐྱེད་པའི་རྒྱུ༔ ཡེ་ཤེས་ལྔ་ཡི་གྲོགས་ཤར་བ༔ དབྱིངས་ཀྱི་ཡུམ་ཆེན་ལྔ་རྣམས་ལ༔ འབྱུང་བ་དག་ཕྱིར་ཕྱག་འཚལ་ལོ༔ ཡེ་ཤེས་སྤྲུལ་པ་མང་པོའི་ཚོགས༔ འགྲོ་བའི་དོན་དུ་རང་ཤར་བའི༔ བྱང་ཆུབ་སེམས་དཔའ་བརྒྱད་རྣམས་ལ༔ རྣམ་ཤེས་དག་ཕྱིར་ཕྱག་འཚལ་ལོ༔ ཡེ་ཤེས་ངང་ལས་ཡོན་ཏན་རྫོགས༔ ཅི་འདོད་དངོས་གྲུབ་ཆར་ལྟར་འབེབས༔ མཆོད་པའི་ལྷ་མོ་བརྒྱད་རྣམས་ལ༔ ཡུལ་དུས་དག་ཕྱིར་ཕྱག་འཚལ་ལོ༔ གདུག་པ་འདུལ་མཛད་དཔའ་བོའི་སྐུ༔ བདག་ཏུ་འཛིན་པའི་སྐྱོན་དང་བྲལ༔ ཏ་ཀྲིཏ་སྒོ་བ་བཞི་རྣམས་ལ༔ ལོག་ལྟ་དག་ཕྱིར་ཕྱག་འཚལ་ལོ༔ བྱམས་དང་སྙིང་རྗེ་དགའ་བ་དང་༔ བཏང་སྙོམས་བཞི་ཡིས་འགྲོ་དོན་མཛད༔ སྒོ་སྐྱོང་ཁྲོ་མོ་བཞི་རྣམས་ལ༔ རྟག་ཆད་དག་ཕྱིར་ཕྱག་འཚལ་ལོ༔ རྟོག་པ་དྲུག་ལས་འཁོར་བ་དྲུག༔ མ་རིག་དབང་གིས་བྱུང་བ་རྣམས༔ ཐུགས་རྗེས་འདུལ་འཛད་ཐུབ་དྲུག་ལ༔ འཁྲུལ་པ་དག་ཕྱིར་ཕྱག་འཚལ་ལོ༔ ཧཱུྃཿ ཀུན་ཏུ་བཟང་པོ་རིག་པའི་རྩལ༔ ཆེ་མཆོག་གཙོ་ལ་ཕྱག་འཚལ་ལོ༔

དུག་ལྔ་མ་སྤང་མཐར་ཕྱིན་པའི༔ ཧེ་རུ་ཀ་ལ་ཕྱག་འཚལ་ལོ༔ དབྱིངས་ལས་སྐུར་བཞེངས་ཐབས་ཤེས་སྦྱོར༔ ཁྲོ་མོ་ཡུམ་ལ་ཕྱག་འཚལ་ལོ༔ ཐུགས་ལས་སྤྲུལ་པའི་གསང་ཆེན་མོ༔ ཁྲོ་མོ་བརྒྱད་ལ་ཕྱག་འཚལ་ལོ༔ ཟ་བྱེད་མཆེ་གཤོག་ཕོ་ཉ་མོ༔ ཕྲ་མེན་བརྒྱད་ལ་ཕྱག་འཚལ་ལོ༔ འགུགས་འདྲེན་འཆིང་སྡོམ་དགྱེས་མཛད་མ༔ སྒོ་མ་བཞི་ལ་ཕྱག་འཚལ་ལོ༔ འཇིག་རྟེན་ཆ་ལུགས་སྤྲུལ་པ་མོ༔ དབང་ཕྱུག་མ་ལ་ཕྱག་འཚལ་ལོ༔ ཧཱུྃཿ ཡ་མཱནྟ་ཀ་གཤིན་རྗེའི་གཤེད༔ རྔམས་བརྗིད་དྲེགས་པའི་འཁོར་གྱིས་བསྐོར༔ འཇམ་དཔལ་སྐུ་ལ་ཕྱག་འཚལ་ལོ༔ ཧཱུྃཿ རྟ་མགྲིན་རྒྱལ་པོ་དབང་གི་ལྷ༔ དབང་དྲག་ཐབས་ཀྱི་འཁོར་གྱིས་སྐོར༔ པདྨ་གསུང་ལ་ཕྱག་འཚལ་ལོ༔ ཧཱུྃཿ དཔལ་ཆེན་བཛྲ་ཧེ་རུ་ཀ༔ རང་སྣང་གསལ་བའི་འཁོར་གྱིས་བསྐོར༔ ཡང་དག་ཐུགས་ལ་ཕྱག་འཚལ་ལོ༔ ཧཱུྃཿ བཅོམ་ལྡན་ཆེ་མཆོག་ཧེ་རུ་ཀ༔ ཞི་ཁྲོ་རབ་འབྱམས་ལྷ་ཡིས་བསྐོར༔ ཡོན་ཏན་རྒྱས་ལ་ཕྱག་འཚལ་ལོ༔ ཧཱུྃཿ རྡོ་རྗེ་གཞོན་ནུ་ཕྲིན་ལས་སྐུ༔ ཁྲོ་བཅུ་འབར་བའི་འཁོར་གྱིས་བསྐོར༔ ཕྲིན་ལས་མཛད་ལ་ཕྱག་འཚལ་ལོ༔ ཧཱུྃཿ མངོན་རྫོགས་རྒྱལ་པོ་ཧེ་རུ་ཀ༔ འབྱུང་བ་ལྔ་ལས་གྲུབ་པའི་འཁོར༔ མ་མོའི་ཚོགས་ལ་ཕྱག་འཚལ་ལོ༔ ཧཱུྃཿ རིག་འཛིན་རྡོ་རྗེ་དྲག་པོ་རྩལ༔ ས་དང་ལམ་ལ་གནས་པའི་འཁོར༔ རིག་འཛིན་ཚོགས་ལ་ཕྱག་འཚལ་ལོ༔ ཧཱུྃཿ གསང་བའི་བདག་པོ་གོས་སྔོན་ཅན༔ འཇིག་རྟེན་དྲེགས་པ་རྣམས་ཀྱིས་བསྐོར༔ བསྟན་པ་སྐྱོང་ལ་ཕྱག་འཚལ་ལོ༔ ཧཱུྃཿ སྟོབས་ལྡན་ནག་པོ་མཐུ་རྩལ་ཅན༔ དྲག་སྔགས་བདག་པོ་མང་པོས་བསྐོར༔ དགྲ་བགེགས་འདུལ་ལ་ཕྱག་འཚལ་ལོ༔ དེ་ལྟར་རྒྱལ་བ་ཞི་ཁྲོའི་ལྷ༔ གང་གིས་མཚན་ཐོས་ཕྱག་འཚལ་ན༔ དམ་ཚིག་ཉམས་ཆག་ཀུན་བྱང་ནས༔ མཚམས་མེད་ལྔ་ཡི་སྡིག་པ་དག༔ ན་རག་གནས་ཀྱང་དོང་སྤྲུགས་ཏེ༔ རིག་འཛིན་རྒྱལ་བའི་ཞིང་དུ་གྲགས༔ ལས་ཀྱི་རྣམ་པར་སྨིན་པའི་སྐྱོན༔ ངག་ཏུ་མཐོལ་ལ་ཡིད་ཀྱིས་བཤགས༔ སྨྲེ་སྔགས་བཏོན་ལ་གདུང་བས་སྦྱངས༔ མོས་པའི་ཐལ་མོ་སྙིང་གར་སྦྱར༔ དད་པས་བརྐྱང་ཕྱག་བརྡབས་ཏེ་འཚལ༔

ཞི་ཁྲོའི་ལྷ་ཚོགས་མཚན་ནས་བརྗོད༔ རྗེས་སུ་ལུས་ངག་ཚུགས་བཅས་ཏེ༔ རྡོ་རྗེ་སེམས་དཔའ་སྤྱི་བོར་བསྒོམས༔ ན་རག་དོང་སྤྲུགས་སྙིང་པོ་བཟླས༔ དེ་ནས་ཁྱེད་རང་རྣམས་ལུས་དྲང་པོར་སྐྱིལ་ཀྲུང་དང་བཅས་རྡོ་རྗེ་སེམས་དཔའ་སྤྱི་བོར་བསྒོམས་ལ་སྟོབས་བཞི་ཚང་བའི་སྒོ་ནས་བདུད་རྩི་འབེབས་སྦྱོང་གི་དམིགས་པ་དང་བཅས། ཨོཾ་བཛྲ་ས་ཏྭ་ས་མ་ཡ་

སོགས་ ས་ཏྭ་ཨཱཿ བར་བདུན་ནམ་ཉེར་གཅིག་བརྗོད། མགོན་པོ་བདག་ནི་མི་ཤེས་ སོགས། །རྡོ་རྗེ་སེམས་དཔའ་རང་ཉིད་ལ་ཐིམ་པར་མོས་ལ་སེམས་མ་བཅོས་པའི་ངང་དུ་དར་ཅིག་ཞོག་མཛོད། སླར་བརྐྱང་ཕྱག་བཅས་མཉམ་དུ་གསུང་བར་ཞུ། ཨོཾ༔ ཆོས་ཀྱི་དབྱིངས་ཉིད་སྤྲོས་པ་མེད་པ་ལ༔ བཟང་ངན་གཉིས་སུ་ལྟ་བ་ཡོང་རེ་གོལ༔ དངོས་པོ་མཚན་མར་འཛིན་པ་ཉོན་རེ་མོངས༔ སྤྲོས་མེད་བདེ་ཆེན་ཀློང་དུ་བཤགས་པར་བགྱི༔ ཀུན་ཏུ་བཟང་པོ་བཟང་ངན་མེད་པ་ལ༔ བཟང་ངན་གཉིས་སུ་ལྟ་བ་ཐང་རེ་ཆད༔ གཙང་དང་སྨེ་བར་འཛིན་པ་སྙིང་རེ་རྗེ༔ བཟང་ངན་མེད་པའི་ཀློང་དུ་བཤགས་པར་བགྱི༔ མཉམ་པ་ཉིད་ལ་ཆེ་ཆུང་མེད་པ་ལ༔ སངས་རྒྱས་སེམས་ཅན་ལྟ་བ་ཡོང་རེ་གོལ༔ ཆེ་ཆུང་གཉིས་སུ་འཛིན་པ་ཉོན་རེ་མོངས༔ མཉམ་ཉིད་བདེ་ཆེན་ཀློང་དུ་བཤགས་པར་བགྱི༔ བྱང་ཆུབ་སེམས་ལ་སྐྱེ་ཤི་མེད་པ་ལ༔ འདི་དང་ཕྱི་མར་ལྟ་བ་ཐང་རེ་ཆད༔ སྐྱེ་ཤི་གཉིས་སུ་འཛིན་པ་ཉོན་རེ་མོངས༔ འཆི་མེད་གཡུང་དྲུང་ཀློང་དུ་བཤགས་པར་བགྱི༔ ཐིག་ལེ་ཆེན་པོ་གྲྭ་ཟུར་མེད་པ་ལ༔ གཟུགས་དང་རྫས་སུ་ལྟ་བ་ཡོང་རེ་གོལ༔ གྲྭ་ཟུར་གཉིས་སུ་འཛིན་པ་ཉོན་རེ་མོངས༔ ཀུན་ནས་ཟླུམ་པོ་ཐིག་ལེ་ཆེན་པོར་བཤགས༔ དུས་གསུམ་འགྱུར་བ་མེད་པའི་ངང་ཉིད་ལས༔ ཐོག་མ་ཐ་མར་ལྟ་བ་ཡོང་རེ་གོལ༔ འཕོ་འགྱུར་གཉིས་སུ་འཛིན་པ་ཉོན་རེ་མོངས༔ འགྱུར་བ་མེད་པ་ཐིག་ལེ་ཆེན་པོར་བཤགས༔ རང་བྱུང་ཡེ་ཤེས་བཙལ་དུ་མེད་པ་ལ༔ རྒྱུ་འབྲས་གཉིས་སུ་ལྟ་བ་ཐང་རེ་ཆད༔ རྩོལ་སྒྲུབ་གཉིས་སུ་འཛིན་པ་ཉོན་རེ་མོངས༔ བཙལ་བ་མེད་པའི་རང་བྱུང་ཀློང་དུ་བཤགས༔ རིག་པ་ཡེ་ཤེས་རྟག་ཆད་མེད་པ་ལ༔ རྟག་ཆད་གཉིས་སུ་ལྟ་བ་ཐང་རེ་ཆད༔ ཡོད་དང་མེད་པར་ལྟ་བ་ཉོན་རེ་མོངས༔ རྟག་ཆད་མེད་པའི་ཡེ་ཤེས་ཀློང་དུ་བཤགས༔ ཆོས་དབྱིངས་རྣམས་དག་མཐའ་དབུས་མེད་པ་ལ༔ ཕྱོགས་རིས་མཐའ་དབུས་སྤྲོ་བསྡུ་ཐང་རེ་ཆད༔ མཐའ་དབུས་གཉིས་སུ་འཛིན་པ་ཉོན་རེ་མོངས༔ ཆོས་དབྱིངས་རྣམ་དག་མཐའ་དབུས་མེད་པར་བཤགས༔

གཞལ་ཡས་ཁང་ལ་ཕྱི་ནང་མེད་པ་ལ༔ ཕྱི་དང་ནང་དུ་ལྟ་བ་ཐང་རེ་ཆད༔ ཡངས་དོགས་གཉིས་སུ་འཛིན་པ་ཉོན་རེ་མོངས༔ ཡངས་དོགས་ཕྱི་ནང་མེད་པའི་ཀློང་དུ་བཤགས༔ ཡུམ་གྱི་མཁའ་དབྱིངས་མཐོ་དམན་མེད་པ་ལ༔ སྟེང་འོག་གཉིས་སུ་ལྟ་བ་ཐང་རེ་ཆད༔ མཐོ་དམན་གཉིས་སུ་འཛིན་པ་ཉོན་རེ་མོངས༔ བྷ་ག་ཡངས་དོགས་མེད་པའི་ཀློང་དུ་བཤགས༔ ཆོས་ཀྱི་སྐུ་ལ་དབྱེ་བ་མེད་པ་ལ༔ ཡུལ་དང་སེམས་སུ་ལྟ་བ་ཐང་རེ་ཆད༔ སྣོད་བཅུད་གཉིས་སུ་འཛིན་པ་ཉོན་རེ་མོངས༔ གཉིས་སུ་མེད་པའི་ཡེ་ཤེས་ཀློང་དུ་བཤགས༔ ཅི་མཛད་ཅི་སྤྱོད་ཡབ་ཀྱི་རོལ་པ་ལས༔ རྣམ་རྟོག་སོ་སོར་ལྟ་བ་ཐང་རེ་ཆད༔ མིང་གིས་ལོག་པར་འཛིན་པ་ཉོན་རེ་མོངས༔ རོལ་པ་འཛིན་རྟོག་མེད་པའི་ཀློང་དུ་བཤགས༔ རིག་པའི་ཡེ་ཤེས་ནང་ནས་མ་ཤར་བས༔ མ་རིག་རྨོངས་པའི་བློ་ནི་སྙིང་རེ་རྗེ༔ གཟུགས་མེད་ཆོས་ལ་དངོས་པོ་མཚན་མར་འཛིན༔ ཡེ་ཤེས་རང་བཞིན་ཀློང་དུ་མཐོལ་ལོ་བཤགས༔ སྐྱེ་བ་མེད་པའི་དོན་དེ་མ་རྟོགས་ན༔ གང་ཟག་འཁྲུལ་པའི་བློ་འདི་ཡོང་རེ་སྡུག༔ སྐྱེ་མེད་ཆོས་ལ་ང་དང་བདག་ཏུ་བཟུང་༔ བདེ་ཆེན་སྐྱེ་མེད་ཀློང་དུ་མཐོལ་ལོ་བཤགས༔ ཆོས་ཉིད་དོན་དེ་བློ་ལ་མ་གསལ་བས༔ སྣང་སྲིད་སྒྱུ་མ་ཡིན་པར་མ་ཤེས་ཏེ༔ ཟང་ཟིང་ནོར་ལ་ཆགས་པའི་སེམས་ནི་སྐྱེས༔ ཆོས་ཉིད་སྐྱེ་མེད་ཆགས་པ་མེད་པར་བཤགས༔ འཁོར་བ་རང་བཞིན་མེད་པར་མ་ཤེས་ཏེ༔ དངོས་པོ་མཚན་མའི་ཆོས་ལ་རྟག་པར་འཛིན༔ མི་དགེའི་ལས་ཀྱིས་མཚན་མ་འཇིག་པར་བྱེད༔ བྱང་ཆུབ་སྐྱོན་བྲལ་ཀློང་དུ་མཐོལ་ལོ་བཤགས༔ མཉམ་པའི་དོན་ལ་མཉམ་པར་མ་རྟོགས་པས༔ གཉེན་བཤེས་འཁྲུལ་པའི་གྲོགས་ལ་རྟག་པར་འཛིན༔ མི་ཤེས་སྐྱེ་བོའི་སེམས་འདི་ཡོང་རེ་གོལ༔ མཉམ་ཉིད་ཆོས་ཀྱི་ཀློང་དུ་མཐོལ་ལོ་བཤགས༔ ཆོས་ཉིད་བདེན་པའི་དོན་དང་མ་འཕྲད་ན༔ བདེན་པའི་དོན་བོར་མི་དགེའི་ལས་ལ་བརྩོན༔ སྟོན་པའི་བཀའ་བོར་མི་ཆོས་གཡེང་བས་བསླུས༔ ཆོས་ཉིད་བདེ་ཆེན་ཀློང་དུ་མཐོལ་ལོ་བཤགས༔ རིག་པའི་ཡེ་ཤེས་རང་སར་མ་གྲོལ་བས༔

རང་རིག་དོན་བོར་གཡེང་བའི་ལས་ལ་བརྩོན༔ འདི་འདྲའི་དོན་མེད་སེམས་ཅན་སྙིང་རེ་རྗེ༔ དབྱེ་བསྲེ་མེད་པའི་ཀློང་དུ་བཤགས་པར་བགྱི༔ ཡེ་ཤེས་ལྷ་དང་སྲུང་མ་དམ་ཚིག་ཅན༔ དམ་ཚིག་གཞུང་བཞིན་སྒྲུབ་པའི་རྣལ་འབྱོར་ལ༔ མ་རྟོགས་ལྟ་བའི་གོལ་སྒྲིབ་བྱུང་གྱུར་ན༔ རབ་གནོང་འགྱོད་པའི་སེམས་ཀྱིས་མཐོལ་ལོ་བཤགས༔ ཡི་གེ་བརྒྱ་པ་བརྗོད་ཅིང་གྲལ་དུ་འཁོད་དོ། །ཁྱད་པར་ནང་གི་སྡིག་སྒྲིབ་སྦྱོང་བའི་ཕྱིར། ཁྱེད་རང་རྣམས་ལུས་དྲང་པོར་སྡོད། སེམས་རང་བབས་སུ་ཀློད་ལ་དམིགས་པ་འདི་བཞིན་དུ་མཛོད་ཅིག །ཁྱེད་རང་གི་ལུས་ཤ་ཁྲག་ནང་ཁྲོལ་གྱི་རྣམ་པ་གང་ཡང་མེད་པ་སྟོང་པ་ཟང་ཐལ་གུར་ཕུབ་པ་ལྟ་བུ་བསྒོམ་པའི་དབུས་དྲང་པོར་རྩ་གསུམ་པོ་ཀ་བ་བཙུག་པ་ལྟ་བུར་གནས་པའི་ཡར་སྣེ་སྤྱི་བོར་ཚང་བུག་ཏུ་རྒྱ་མཐོང་ཁ་ཕྱེས་པ་ལྟ་བུ་ཧ་རེར་ཡོད་པ། མར་སྣེ་ལྟེ་འོག་གཉེར་པོ་ཆེའི་ཐད་དུ་རྩ་གསུམ་སྦུབས་གཅིག་ཏུ་སོང་བ་ཡི་གེ་ཆའི་དབྱིབས་ཅན་རོ་རྐྱང་གཉིས་ཡར་སྣེ་ལྟག་པ་ནས་ཐུར་དུ་གུག་པ་སྣ་བུག་གཉིས་སུ་ཟུག་པ། སྤྱི་བོར་བདེ་ཆེན་གྱི་འཁོར་ལོར་རྩ་འདབ་སུམ་ཅུ་རྩ་གཉིས། མགྲིན་པར་རོ་འདུས་ཀྱི་འཁོར་ལོར་རྩ་འདབ་བཅུ་དྲུག །སྙིང་གར་དྲན་པ་རྣམ་བཀོད་དུ་རྩ་འདབ་བརྒྱད། ལྟེ་བར་སྲིད་པ་སྐྱེད་བྱེད་ཀྱི་འཁོར་ལོར་རྩ་འདབ་དྲུག་ཅུ་རྩ་བཞི་སོ་སོའི་གྱེས་མཚམས་རྩ་གསུམ་གཅིག་ཏུ་སོང་བ་ལས་རྩ་འདབ་རྣམས་གདུགས་ཀྱི་རྩིབས་མ་བརྐྱང་བ་ལྟ་བུར་གསལ་བའི་ལྟེ་འོག་རྩ་གསུམ་གྱི་འདུས་མདོར་པད་ཟླའི་གདན་གྱི་སྟེང་དུ། བླ་མ་དང་གཉིས་སུ་མེད་པའི་དཔལ་རྡོ་རྗེ་སེམས་དཔའ་སྐུ་མདོག་དམར་པོ་ཚོན་གང་བ་དར་དང་རུས་པ་དང་རིན་པོ་ཆེ་སོགས་ལོངས་སྤྱོད་རྫོགས་པའི་ཆས་ཅན་ཡུམ་སྙེམས་མ་དམར་སྐྱ་གྲི་ཐོད་འཛིན་པ་དང་མཉམ་པར་སྦྱོར་བ། བདེ་ཆེན་ཡེ་ཤེས་ཀྱི་རང་མདངས་རབ་ཏུ་འབར་བའི་དབུས་ན་དགྱེས་ཡེ་རེ་བཞུགས་པར་མོས་མཛོད་ལ་རླུང་རོ་སངས་ཀྱིས་བསལ་བར་ཞུ།

སླར་འཇམ་རླུང་ལྟེ་བར་ཁ་སྦྱར་ཏེ་ཚེ་རབས་ནས་བསགས་པའི་སྡིག་ལྟུང་ཚོར་བ་དང་མ་ཚོར་བའི་ལས་ལ་འགྱོད་པ་དྲག་པོས་རྣམ་པར་སུན་འབྱིན། སླན་ཆད་སྡོམ་སེམས་ཁྱད་པར་ཅན་གྱིས་ཉེས་པ་ལས་བཟློག །བླ་མ་རྡོ་རྗེ་སེམས་དཔའ་ཁྱེད་མཁྱེན་སྡིག་ལྟུང་དག་པ་ཞིག་ཐུགས་རྗེ་མ་ཆུང་སྙམ་པ་རྟེན་གྱི་སྟོབས། ཐབས་ཟབ་མོ་གཉེན་པོ་ཀུན་སྤྱོད་དེ། སྟོབས་བཞི་ཚང་བའི་སྒོ་ནས་ཡི་གེ་བརྒྱ་པ་ཡིད་བཟླས་གནང་བར་ཞུ། ཡི་གེ་བརྒྱ་པ་དང༌། ཡང་ ཨོཾ་བཛྲ་ས་ཏྭ་ཨཱཿ ཞེས་བརྗོད་པ་དང་ཆབ་གཅིག་དམིགས་པ་འདི་བཞིན་མཛད་པར་ཞུ། དད་པའི་རྣམ་པས་རོ་རྐྱང་གི་རླུང་གིས་བླ་མ་རྡོ་རྗེ་སེམས་དཔའ་ཡབ་ཡུམ་གྱི་ཐུགས་རྒྱུད་བསྐུལ་ཏེ་སྐུ་ལས་ཐུགས་རྗེ་ཡེ་ཤེས་ཀྱི་མེ་ཤིན་ཏུ་ཕྲ་བ་ཉུག་ཉུག་ཏུ་འབར་ཏེ་ལྟེ་བའི་རྩ་འཁོར་གང༌། སྙོམས་འཇུག་གི་སྒྲིབ་པ་དང་དེས་བསྐྱེད་པའི་སྡིག་ལྟུང་སྤྱི་དང་ཡོན་ཏན་ཕྲིན་ལས་དང་བཅས་པའི་དམ་ཚིག་ཉམས་ཆག་ཁམས་སྙིགས་མ་དང་བཅས་པ་བསྲེགས་ཤིང་སྦྱངས། ཡར་མཆེད། སྙིང་གི་རྩ་འཁོར་གང༌། གཉིད་འཐུག་གི་སྒྲིབ་པ་དང་དེས་བསྐྱེད་པའི་སྡིག་ལྟུང་སྤྱི་དང་ཐུགས་ཀྱྀ་དམ་ཚིག་ཉམས་ཆག་ཁམས་སྙིགས་མ་དང་བཅས་པ་བསྲེགས་ཤིང་སྦྱངས། ཡར་མཆེད། མགྲིན་པའི་རྩ་མཁོར་གང༌། རྨི་ལམ་གྱིས་སྒྲིབ་པ་དང་དེས་བསྐྱེད་པའི་སྡིག་ལྟུང་སྤྱི་དང་གསུང་གི་དམ་ཚིག་ཉམས་ཆག་ཁམས་སྙིགས་མ་དང་བཅས་པ་བསྲེགས་ཤིང་སྦྱངས། ཡར་མཆེད། སྤྱི་བོའི་རྩ་འཁོར་གང༌། སད་པའི་སྒྲིབ་པ་དང་དེས་བསྐྱེད་པའི་སྡིག་ལྟུང་སྤྱི་དང་སྐུའི་དམ་ཚིག་ཉམས་ཆག་ཁམས་སྙིགས་མ་དང་བཅས་པ་བསྲེགས་ཤིང་སྦྱངས་པས་ལྷག་མེད་དུ་དག་པར་བསམ་ལ་རླུང་བསལ་བར་ཞུ། སེམས་རང་བབས་སུ་ལྷོད་ལ་དར་ཅིག་མཉམ་པར་འཇོག་མཛོད། སླར་ཡང་ནང་གི་ཚོགས་བསགས་ཁྱད་པར་ཅན་འབར་འཛག་གི་རྣལ་འབྱོར་འདི་ལྟར་རྩ་གསུམ་འཁོར་ལོ་བཞི་བཅས་སྔར་ལྟར་ལ། ཁྱད་པར་ནི་དབུ་མའི་ཡར་སྣར་ཐབས་བདེ་བ་ཆེན་པོའི་རང་བཞིན་ཧྃ་ཡིག་དཀར་པོ་མགོ་ཐུར་བསྟན་ནཱ་དཱ་སུམ་འཁྱོགས་ཅན་བདེ་བའི་བདུད་རྩི་དངུལ་ཆུའི་ཐིགས་པ་ལྟར་འཛག་ལ་ཁད་པ་བསལ་ཐོབ།

ཡང་སྔར་ལྟར་རླུང་གི་རྐྱེན་གྱིས་བླ་མ་རྡོ་རྗེ་སེམས་དཔའ་ཡབ་ཡུམ་གྱི་སྐུ་ལས་གཏུམ་མོའི་མེ་ཤིན་ཏུ་ཕྲ་བ་རྟ་རྔ་རྒྱར་གཤགས་པ་ཙམ་ཉུག་ཉུག་ཏུ་འབར་ཏེ་ཧྃ་ཡིག་ལ་ཕོག་ལ་ཁད་ཀྱིས་བདུད་རྩིའི་རྒྱུན་དྲངས་ཏེ་མེ་བྲོས་དེད་ཀྱི་ཚུལ་དུ་རིམ་པར་སྤྱི་བོའི་རྩ་འཁོར་གྱི་དབུས་ན་བླ་མ་སྐུ་རྡོ་རྗཻ་རྣམ་སྣང་ཡབ་ཡུམ་དང༌། རྩ་འདབས་ཀྱི་སངས་རྒྱས་མཁའ་འགྲོ་ཡབ་ཡུམ་སུམ་ཅུ་རྩ་གཉིས་ཀྱིས་མཚོན་དཔའ་བོ་མཁའ་འགྲོའི་ཚོགས་བསམ་གྱིས་མི་ཁྱབ་པ་གསལ་བ་ལ་བདེ་ཆེན་དགའ་བའི་ཡེ་ཤེས་ཀྱི་མཆོད་པ་འབུལ། སྣང་སྟོང་ཟུང་འཇུག་གི་ཚོགས་རྫོག༷ས། བུམ་དབང་ཐོབ། ལུས་ཀྱི་ལས་དང་སྐུ་ཡི་ཉམས་ཆག་སྦྱང༷ས། བསྐྱེད་རིམ་གྱི་ཡེ་ཤེས་སྨིན༷། སྐུ་རྡོ་རྗེ་སྤྲུལ་སྐུ་མངོན་དུ་གྱུར་པའི་སྐལ་བ་རྒྱུད་ལ་བཞག་པར་ བསམ། མགྲིན་པར་བླ་མ་གསུང་རྡོ་རྗེ་སྣང་མཐའ་ཡབ་ཡུམ་དམར་པོ་དང༌། པདྨ་མཁའ་འགྲོ་ཡབ་ཡུམ་བཅུ་དྲུག་གིས་མཚོན་དཔའ་བོ་མཁའ་འགྲོའི་ཚོགས་བསམ་གྱིས་མི་ཁྱབ་པ་གསལ་བ་ལ་བདེ་ཆེན་མཆོག་ཏུ་དགའ་བའི་ཡེ་ཤེས་ཀྱི་མཆོད་པ་འབུལ། གསལ་སྟོང་ཟུང་འཇུག་གི་ཚོགས་རྫོག༷ས། གསང་དབང་ཐོབ། ངག་གི་ལས་དང་གསུང་གི་ཉམས་ཆག་སྦྱང༷ས། རླུང་དང་གཏུམ་མོའི་ཡེ་ཤེས་སྨིན༷། གསུངས་རྡོ་རྗེ་ལོངས་སྐུ་མངོན་དུ་གྱུར་པའི་སྐལ་བ་རྒྱུད་ལ་བཞག་པར་བསམ། ཡང་སྙིང་གར་བླ་མ་ཐུགས་རྡོ་རྗེ་མི་བསྐྱོད་པ་ཡབ་ཡུམ་མཐིང་ག་དང༌། རྡོ་རྗེ་མཁའ་འགྲོ་ཡབ་ཡུམ་བརྒྱད་ཀྱིས་མཚོན་དཔའ་བོ་མཁའ་འགྲོའི་ཚོགས་བསམ་གྱིས་མི་ཁྱབ་པ་གསལ་བ་ལ་བདེ་ཆེན་ཁྱད་དགའི་ཡེ་ཤེས་ཀྱི་མཆོད་པ་འབུལ། བདེ་སྟོང་ཟུང་འཇུག་གི་ཚོགས་རྫོག༷ས། ཤེར་དབང་ཐོབ། ཡིད་ཀྱི་ལས་དང་ཐུགས་ཀྱི་ཉམས་ཆག་སྦྱང༷ས། མཚོན་བྱེད་དཔེའི་ཡེ་ཤེས་སྨིན༷། ཐུགས་རྡོ་རྗེ་ཆོས་སྐུ་མངོན་དུ་གྱུར་པའི་སྐལ་བ་རྒྱུད་ལ་བཞག་པར་བསམ། ཡང་ལྟེ་བར་བླ་མ་ཡེ་ཤེས་རྡོ་རྗེ་རིན་འབྱུང་ཡབ་ཡུམ་སེར་པོ་དང༌།

རིན་ཆེན་མཁའ་འགྲོ་ཡབ་ཡུམ་དྲུག་ཅུ་རྩ་བཞིས་མཚོན་དཔའ་བོ་མཁའ་འགྲོའི་ཚོགས་བསམ་གྱིས་མི་ཁྱབ་པ་གསལ་བ་ལ་བདེ་ཆེན་ལྷན་ཅིག་སྐྱེས་དགའི་ཡེ་ཤེས་ཀྱི་མཆོད་པ་འབུལ། རིག་སྟོང་ཟུང་འཇུག་གི་ཚོགས་རྫོག༷ས། ཚིག་དབང་ཐོབ། ཀུན་གཞིའི་ལས་དང་ཡོན་ཏན་ཕྲིན་ལས་དང་བཅས་པའི་ཉམས་ཆག་སྦྱང༷ས། དབྱིངས་རིག་ཟུང་འཇུག་གི་ཡེ་ཤེས་སྨིན༷། ཡེ་ཤེས་རྡོ་རྗེ་ངོ་བོ་ཉིད་སྐུ་མངོན་དུ་གྱུར་པའི་སྐལ་བ་རྒྱུད་ལ་བཞག་པར་བསམ་མོ། །མཐར་བླ་མ་རྡོ་རྗེ་སེམས་དཔའ་ཡབ་ཡུམ་གྱི་ཞལ་དུ་ཞུགས། སྐུའི་དབྱིབས་གང༌། སྦྱོར་མཚམས་ནས་བྱུང༌། རང་གི་ལུས་ཀྱི་ནང་ཐམས་ཅད་བདུད་རྩིས་མེར་གྱིས་གང༌། བདེ་སྟོང་བསམ་གྱིས་མི་ཁྱབ་པའི་ཡེ་ཤེས་ཁྱད་པར་ཅན་རྒྱུད་ལ་སྐྱེ་བར་བསམ་ལ་སྔགས་འདིའི་རྗེས་ཟློས་གྱིས། མ་ཧཱ་སུ་ཁ་བཛྲ་ས་ཏྭ་ཨ་ཧཾཿ ཞེས་རྡོ་རྗེ་སེམས་དཔའ་བདེ་བ་ཆེན་པོ་ངའོ་ཞེས་པའི་སྔགས་དོན་དང་འབྲེལ་བའི་རང་གི་སྒོ་གསུམ་རྡོ་རྗེ་སེམས་དཔའ་ཡབ་ཡུམ་དུ་གྱུར་པའི་གསལ་དག་བརྟན་གསུམ་གྱྀ་ང་རྒྱལ་བཟུང་ལ། མཐར་བདེ་སྟོང་ཟུང་འཇུག་གི་ངང་ལ་དར་ཅིག་འཇོག་མཛོད། གཉིས་པ། དེ་ནས་བྱིན་དབབ་པའི་སླད་དུ་དམིགས་པ་འདི་བཞིན་མཛོད། ཆོས་ཐམས་ཅད་གསལ་སྟོང་ནམ་མཁའ་ལྟ་བུའི་ངང་ལས་རིག་རྩལ་སྣང་སྲིད་ཐམས་ཅད་དུར་ཁྲཽད་རོལ་པའི་ཞིང་ཁམས་ཆེན་པོར་གྱུར་པའི་དབུས་སུ། ཁྱེད་རང་རྣམས་གནས་པའི་གོ་སར་སེང་གེ་དང་པདྨ་ཉི་མའི་ཁྲིའི་སྟེང་དུ་གཉུག་མའི་ལྷ་དང་བླ་མ་དབྱེར་མེད་པའི་ངོ་བོ་སིཾ་ཧེ་ཤྭ་ར་རྣལ་འབྱོར་སྤྱོད་པ་ཁྲཽ་འཛུམ་སྒེག་པའི་ཉམས་ཅན་སྐུ་མདོག་དམར་སྨུག་མཉམ་གཞག་དང་སྐྱིལ་ཀྲུང་ཅན། དར་དང་རིན་པོ་ཆེ་དང་རུས་པའི་རྒྱན་གྱིས་བརྒྱན་པ། སྐུ་ལུས་ཀྱི་ཆ་ཐམས་ཅད་རྩ་གསུམ་རྒྱལ་བ་རབ་འབྱམས་ཏིལ་གོང་ཁ་ཕྱེས་པ་ལྟ་བུས་གང་བ། བ་སྤུའི་ཁུང་བུ་ཐམས་ཅད་ནས་རྡོ་རྗེ་ཡེ་ཤེས་ཀྱི་མེ་ཁྲོ་ཆུང་གི་ཚོགས་དང་བཅས་པ་འཕྲོ་བས་བདུད་དང་ལོག་པར་འདྲེན་པ་ཐམས་ཅད་སྲེག་པར་མཛད་པ།

འཁོར་དུ་བརྒྱུད་གསུམ་གྱི་བླ་མ་དང་དཔའ་བོ་འཁའ་འགྲོའི་ཚོགས་ཀྱིས་བསྐོར་བ། སྨིན་མཚམས་སུ་ཆོས་འབྱུང་དཀར་པོ་རྩ་བ་ཕྲ་བ་དབུ་མ་ལ་ཟུག་ཅིང་ཁ་གདེངས་གཡེལ་བའི་ཟུར་གཅིག་གྱེན་ལ་བསྟན་པའི་ནང་བདེ་ཆེན་ཐིག་ལེ་དགའ་བ་འཁྱིལ་བ་དཀར་པོ་འོད་ཀྱི་རྣམ་པ་གཡོན་བསྐོར་དུ་དྲག་ཏུ་འཁོར་བ། དེའི་ཐད་ཀའི་ནམ་མཁར་ངོ་བོ་རྩ་བའི་བླ་མ་ལ་རྣམ་པ་བི་མ་ལ་མི་ཏྲ་དཀར་གསལ་ཤངས་རྩེར་སྐྱེ་མེད་ཡི་གེ་ཨཱཿདཀར་པོས་མཚན་པ། ཕྱག་མཉམ་གཞག་བདུད་རྩིའི་ཐོད་ཞལ་བསྣམས་པ། དར་སྔོན་པོའི་སྟོད་གཡོག་དང་ཆོས་གོས་གསོལ་ཞིང༌། དབུ་ལ་སྡེ་སྣོད་གསུམ་མཚོན་གྱི་པཎ་ཞུ་མནབས་པ། ཞབས་རྡོ་རྗེའི་སྐྱིལ་མོ་ཀྲུང་གིས་དགྱེས་ཡེ་རེ་བཞུགས་པ། སྣང་སྲིད་ཐམས་ཅད་འཇའ་ཟེར་ཐིག་ལེ་མེར་མེར་ཤིག་ཤིག་གཡོ་བ་ཞིག་གསལ་ཐོབ། སླར་སློབ་དཔོན་ལ་བཱི་མ་ལ་དང་སིཾ་ཧེ་ཤྭ་ར་དབྱེར་མེད་པ་རིགས་ཀུན་འདུས་པའི་ཁྱབ་བདག་ཆེན་པོ་དངོས་ཡིན་སྙམ་པའི་མོས་གུས་དུང་བ་ཞིག་བྱས་པའི་རྐྱེན་གྱིས་སློབ་དཔོན་དང་དཀྱིལ་འཁོར་གྱི་ལྷ་ཚོགས་ཁྱེད་རང་རྣམས་དང་བཅས་པའི་གནས་གསུམ་འབྲུ་གསུམ་ལས་འོད་ཟེར་གྱི་ཚོགས་དཔག་ཏུ་མེད་ཅིང་གཞལ་དུ་མེད་པ་འཕྲོས། རང་བཞིན་ཆོས་ཀྱི་དབྱིངས་སྐུ་གསུམ་དག་པའི་ཞིང་རབ་འབྱམས་ན་བཞུགས་པའི་བརྒྱུད་གསུམ་རྩ་གསུམ་རྒྱ་མཚོའི་ལྷ་ཚོགས་རྣམས་ཀྱི་ཐུགས་རྒྱུད་བསྐུལ་ཏེ་བསྒོམས་པ་འདྲ་བའི་ཡེ་ཤེས་པ་བསམ་གྱིས་མི་ཁྱབ་པ་ནམ་མཁའ་བར་སྣང་གང་བ་སྤྱན་དྲངས་ཏེ། མཚོ་ཆེན་པོ་ལ་ཁ་ཆར་བབ་པ་ལྟ་བུ་ཁྱེད་རང་རྣམས་ཀྱི་སྒོ་གསུམ་དུ་སིབ་སིབ་ཐིམ་པས་དབྱེར་མེད་དུ་གྱུར་པར་མོས་ཤིག །ཤ་ཆེན་གྱི་སྤོས་བསྲེགས། ཐོད་པའི་རྔ་སྒྲས་བསྐུལ་ཏེ། དབྱངས་དང་བཅས་པས། ཨཿ ངོ་བོ་ཆོས་སྐུའི་གཞལ་ཡས་ནས༔ ཀ་དག་བླ་མ་གཤེགས་སུ་གསོལ༔ རང་གྲོལ་ཆེན་པོར་བྱིན་ཕོབས་ལ༔ འཁྲུལ་པ་དག་པའི་དབང་མཆོག་སྐུར༔ རང་བཞིན་ལོངས་སྐུའི་ཞིང་ཁམས་ནས༔ ལྷུན་གྲུབ་བླ་མ་གཤེགས་སུ་གསོལ༔

རིག་རྩལ་ཆེན་པོར་བྱིན་ཕོབ་ལ༔ ཡེ་ཤེས་རྒྱས་པའི་དབང་མཆོག་སྐུར༔ ཐུགས་རྗེ་སྤྲུལ་སྐུའི་དཀྱིལ་འཁོར་ནས༔ དབྱེར་མེད་བླ་མ་གཤེགས་སུ་གསོལ༔ སྣང་སྲིད་གཞིར་བཞེངས་བྱིན་ཕོབས་ལ༔ འཇའ་ལུས་རྡོ་རྗེའི་དབང་མཆོག་སྐུར༔ ཧཱུྃ༔ ཡུལ་གྱི་མིང་ནི་བདེ་བ་ཆེ༔ མཁའ་འགྲོ་གསང་བའི་གནས་མཆོག་ནས༔ གདོད་མའི་མགོན་པོ་ཧེ་རུ་ཀ༔ སིཾ་ཧེ་ཤྭ་ར་གཤེགས་སུ་གསོལ༔ ཁྱེད་ཀྱི་རྗེས་སུ་བདག་སྒྲུབ་ན༔ བྱིན་གྱིས་བརླབ་ཕྱིར་གནས་འདིར་དགོངས༔ གློ་བུར་འཁྲུལ་པའི་བར་ཆད་སོལ༔ འདུ་འབྲལ་མེད་པར་དབང་སྐུར་ཅིག༔ ཨོཾ་ཨཱ་ཧཱུྃ་བཛྲ་གུ་རུ་བི་མ་ལ་མི་ཏྲ་ཧཱུྃ་ཧཱུྃ༔ ཞེས་སྤྱན་དྲངས། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ༔ གིས་བྱིན་བསྡུས་ནས། མཐར་མདུན་མཁར་བཞུགས་པའི་བི་མ་ལ་དང་བརྒྱུད་པའི་བླ་མ་རྣམས་ཀྱང་འོད་དུ་ཞུ་ནས་སློབ་མ་ལ་ཐིམ་པས་བྱིན་རླབས་ཀྱི་ཟིལ་འབར༔ སྣང་བ་བདེ་ཆེན་དུ་ཤར༔ ཤེས་པ་གཏད་མེད་ཟང་ཐལ་གྱི་ཉམས་སྐྱེ་བར་བསམ༔ ཏིཥྛ་བཛྲ་ས་མ་ཡ ས་དབྱེར་མེད་དུ་བྱས། 

 དེ་བརྟན་པར་བྱ་བའི་སླད་དུ། འོ་མ་དང་བཅས་པའི་དྲིའི་ཐིག་ལེ་གནས་གསུམ་དུ་རེག་སྟེ༔ ཨོཾ་ཨཱཿཧཱུྃ༔ ཞེས་བརྟན་པར་བྱའོ༔ དེ་ཡན་ཆད་ཀྱིས་འཇུག་པའི་ཆོས་སོ། །རྩ་བའི་གཉིས་པ་ལ་དྲུག་གི་དང་པོ། སྤྲོས་བཅས་བུམ་པའི་དབང་བསྐུར་བ་ནི། སླར་སློབ་དཔོན་ལ་མོས་གུས་དུང་དུང་བ་བྱས་པའི་རྐྱེན་གྱིས་སློབ་དཔོན་གྱི་ཐུགས་ཀ་ནས་འོད་ཟེར་ཕྱག་རྒྱ་བཞིའི་དབྱིབས་ཅན་དཔག་ཏུ་མེད་པ་འཕྲོས་པས་གདན་གསུམ་ཚང་བའི་དབང་གི་ལྷ་ཡེ་ཤེས་པ་ནམ་མཁའ་གང་བ་སྤྱན་དྲངས་བར་ མོས་ལ། བཛྲ་ས་མཱ་ཛཿ ས་རྡོ་རྗེ་བསྡུ་བའི་ཕྱག་རྒྱ་དང་བཅས། ཡང་སློབ་དཔོན་གྱི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས་པའི་རྩེ་ལ་སྒེག་སོགས་ལྷ་མོ་རྣམས་ཀྱིས་མཆོད་པའི་ཚོགས་རབ་འབྱམས་ཐོགས་ཏེ་ལྷ་ཚོགས་རྣམས་མཆོད་པར་མོས་ལ། ཨརྒྷཾ་ ནས་ ཤབྡ འི་བར་གྱི་ཕྱག་རྒྱ་དང་བཅས་པས་མཆོད་ཅིང༌། ཕུང་ཁམས་དག་པ་གཤེགས་པ་གཤེགས་མའི་གདན། དབང་ཡུལ་དག་པ་སེམས་དཔའ་སེམས་མའི་གདན། ཡན་ལག་དག་པ་ཁྲོ་བོ་ཁྲོ་མོའི་གདན། གདན་གསུམ་ཚང་བའི་ལྷ་ལ་ཕྱག་འཚལ་བསྟོད། །ཞེས་རིགས་ལྔའི་སྤྱི་ཕྱག་དང་བཅས་བསྟོད། དེ་ནས་རྡོ་རྗེ་སྨིན་མཚམས་སུ་བཏེགས་ཏེ། རྡོ་རྗེ་ཅན་གྱི་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བཙལ། །དེ་ལྟར་འདི་ལའང་སྩལ་དུ་གསོལ། །ཞེས་གསོལ་བ་བཏབ་པས་གཤེགས་པ་རྣམས་ཀྱིས་དགོངས་པ་མཛད་གཤེགས་མ་རྣམས་ཀྱིས་དབང་བསྐུར། །སེམས་དཔའ་རྣམས་ཀྱིས་ཤིས་པ་བརྗོད། སེམས་མ་རྣམས་ཀྱིས་གླུ་གར་དང་བཅས་ཏེ་མེ་ཏོག་འཐོར། ཁྲོ་བོ་རྣམས་ཀྱིས་བགེགས་སྤྲད། ཀུན་ཀྱང་དབང་གི་བྱ་བ་ལ་དགྱེས་པར་གྱུར། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ཀུན་གྱི་བདག་ཉིད་རིགས་ཀུན་གྱིས་ནི་བདག་པོ་མཆོག །མ་ལུས་སེམས་ཅན་སྐྱེད་མཛད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །མེ་ཏོག་འཐོར་ཏེ། དབང་ལྷ་རྣམས་དང་སློབ་དཔོན་ལྷན་གཅིག་པའི་ཕྱག་ན་རིན་པོ་ཆེའི་བུམ་པ་བཀྲ་ཤིས་པའི་རྣམ་པ་དུ་མ་དང་བཅས་ཏེ་ཡོ་བའི་ཚུལ་གྱིས་ཐོགས་ཏེ་དབང་བསྐུར་བའི་མོས་པ་མཛོད།

ཨོཾ་ཀ་དག་དབྱིངས་ཀྱི་བུམ་པ་ན༔ ལྷུན་གྲུབ་རིག་པའི་ལྷ་ཚོགས་བཞུགས༔ ཟུང་འཇུག་བདུད་རྩིའི་དབང་བསྐུར་བས༔ སྒོ་གསུམ་གཟུང་འཛིན་དག་པར་ཤོག༔ དབྱངས་གསལ་དང་རྟེན་འབྲེལ་སྙིང་པོ་བརྗོད༔ བུམ་ཆུ་ངག་ཏུ་བླུད་ཅིང་གནས་བཞིར་གཏོར་ལ་ཁྲུས་བྱ༔ འོ་རིགས་ཀྱི་བུ་རྣམས་ཕྱི་གཟུང་བའི་ཡུལ་འོད་ཕུང་དུ་དྭངས༔ ནང་འཛིན་པའི་སེམས་བདེ་ཆེན་དུ་གྲོལ༔ རྩ་གནས་ཐམས་ཅད་དབྱངས་དང་གསལ་བྱེད་ཀྱི་ཡི་གེས་ཤིགས་སེ་གང་བར་མོས་ཤིག །ཁྱད་པར་གྱི་བྱིན་རླབས་གུད་དུ་སྦས་པ་ནི། དེའི་རྗེས་འབྲེལ་དུ་སློབ་དཔོན་གྱི་དཔྲལ་བའི་ཨོཾ་ལས་འོད་ཟེར་དཀར་པོ་ཟླ་བ་ཤར་བ་ལྟ་བུ་དང༌། རང་འདྲའི་སྐུ་དཔག་ཏུ་མེད་པ་བྱུང༌། ཁྱེད་རང་གི་དཔྲལ་བ་ཐིམ། ལུས་དང་རྩས་བསྐྱེད་པའི་སྒྲིབ་པ་དག །སྤྲོས་བཅས་བུམ་པའི་དབང་ཐོབ་སྣང་སྲིད་གཞིར་བཞེངས་ཀྱི་དཀྱིལ་འཁོར་བསྒོམ་པ་ལ་དབང༌། ས་བརྒྱད་པ་ནོན། འབྲས་བུ་ལྔ་ཐོབ་པའི་སྐལ་བ་ཅན་དུ་བྱས་པར་མོས་པ་མཛོད། ཨོཾ་ ངར་དང་ལྡན་པ་བརྗོད། སྤོས་རོལ་དང་བཅས་པས་བྱིན་དབབ། གཡས་རྡོ་རྗེ་དང་བཅས་པའི་ཕྱག་རྒྱ་སློབ་མ་ལ་གཏད། ཨོཾ་ཨོཾ་ཨོཾ་ ཞེས་མི་ལྡོག་པར་རྒྱས་བཏབ། དེ་ནས་གཉིས་པ་སྤྲོས་མེད་གསང་བ་བདུད་རྩིའི་དབང་ནི། སློབ་དཔོན་དཀྱིལ་འཁོར་གྱི་བདག་ཉིད་ཆེན་པོར་གསལ་བ་རང་སྣང་གི་ཤེས་རབ་མ་དང་མཉམ་པར་སྦྱོར་བའི་མཁའ་གསང་ནས་བདེ་བའི་སྒྲ་དང༌། འོད་ཟེར་གྱི་ཚོགས་བསམ་གྱིས་མི་ཁྱབ་པ་འཕྲོས་ཏེ་དེ་བཞིན་གཤེགས་པ་ཐམས་ཅད་རིགས་ལྔ་ཡབ་ཡུམ་གྱི་རྣམ་པར་སྦྱན་དྲངས་ཡབ་ཀྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་ཞུ་བ་བདེ་བ་ཆེན་པོའི་ངོ་བོར་གྱུར་པ་ཡབ་ཀྱི་རྡོ་རྗེ་ནས། ཡུམ་གྱི་མཁའ་གསང་དུ་བབས་པ་ཐོད་པའི་བདུད་རྩི་དང་མཉམ་པར་སྦྱར་ཏེ། ཁྱེད་རང་རྣམས་ཀྱྀ་ལྗགས་ཐོག་ཏུ་ཕུལ་བ་ལ་བརྟེན་ནས་ཉོན་རླུང་ཆ་དང་བཅས་པ་དག །བདེ་བ་ཆེན་པོའི་ཡེ་ཤེས་མངོན་དུ་གྱུར་པའི་མོས་པ་མཛོད། ཨཱཿ རྩ་རླུང་བྱང་སེམས་བྷནྡྷ་རུ༔

བདེ་ཆེན་ཡེ་ཤེས་བདུད་རྩིས་གཏམས༔ ཁྱབ་གདལ་ཆེན་པོའི་དབང་བསྐུར་བས༔ མཚན་མའི་རྟོག་པ་རང་གྲོལ་ཤོག༔ དབྱངས་གསལ་དང་ ཨཱཿཨཱཿཨཱཿ ཞེས་བརྗོད་ལ་བདུད་རྩི་བྱིན་པསཿ བདུད་རྩིའི་དྭངས་མ་སྤྱི་བོའི་འཁོར་ལོའི་དབུས་ཀྱི་ཐིག་ལེ་སྟོང་པའི་སྒྲོན་མ་ལ་ཐིམཿ དེ་ལས་བདུད་རྩི་ཆེར་འཕེལ་བས་རྩ་གནས་ཐམས་ཅད་ཁྱབ་པས་བདེ་གསལ་རྣམ་པར་མི་རྟོག་པའི་ཉམས་སྐྱེ་བར་བསམ་ལ༔ རླུང་བུམ་པ་ཅན་འཛིན་དུ་བཅུག་ལ་དྲག་ཏུ་གཅུན་ནོ། །མཐར་རྩ་གནས་ཀྱི་ཡི་གེ་རྣམས་ཀྱང་འོད་གསལ་གྱི་ངང་དུ་ཐིམ་པས་མཚན་མའི་རྟོག་པ་ཐམས་ཅད་དབྱིངས་སུ་ནུབ་པར་བསམ་ལ་དར་ཅིག་མཉམ་པར་འཇོག་མཛོད། དེ་བརྟན་བྱེད་དུ། སློབ་དཔོན་གྱི་མགྲིན་པའི་ཨཱཿལས་འོད་ཟེར་དམར་པོ་འཆར་ཀའི་ཟེར་ཐག་ལྟ་བུ་དང་ཨཱ་ལི་ཀཱ་ལིའི་ཕྲེང་བ་དཔག་ཏུ་མེད་པ་ལུ་གུ་རྒྱུད་དུ་བྱུང༌། ཁྱེད་རང་གི་མགྲིན་པར་ཐིམ། ངག་དང་རླུང་གི་སྒྲིབ་པ་དག །སྤྲོས་མེད་གསང་བའི་དབང་ཐོབ། སྐྱེ་མེད་རང་བྱུང་རྡོ་རྗེའི་བཟླས་པ་ལ་དབང༌། ས་བཅུ་གཅིག་པ་ནོན། འབྲས་བུ་གསུང་ལྔ་ཐོབ་པའི་སྐལ་བ་ཅན་དུ་བྱས་པའི་མོས་པ་མཛོད། ཨཱཿ ཞེས་སྤོས་རོལ་དང་བཅས་བྱིན་དབབ། ཨཱཿཨཱཿཨཱཿ ཞེས་རྒྱས་གདབ་བོ། །དེ་ནས་གསུམ་པ་ཤིན་ཏུ་སྤྲོས་པ་མེད་པ་བརྡ་ཡི་དབང་ནི། སློབ་མ་རྣམས་ཀྱི་ལུས་རྡོ་རྗེ་རྩེ་ལྔ་མེ་འོད་འབར་བར་བསྒོམས་ལ་རྡོ་རྗེའི་འདུག་སྟངས་བྱེད་དུ་གཞུག་ ་་་་ལང་འདུག་གཉིས་ལས་འདིར་འདུག་པ་ཕྱག་སྲོལ་ཡིན། མཆན། ལ། ངག་ཏུ་ཧཱུྃ་གི་གླུ་བླང་ཞིང་སྣང་སྲིད་ཐམས་ཅད་ཧཱུྃ་གི་གཟུགས་དང་སྒྲས་གང་བར་བསམ༔ ཡིད་དུས་གསུམ་གྱི་སྤྲོས་པ་བཅད་ལ་མཉམ་པར་འཇོག་མཛོད། ཅེས་བརྡ་སྤྲད་ལ་བླ་སློབ་རྣམས་ཀྱི་ ཧཱུྃ་ སྒྲ་བརྗོད་ཅིང༌། མཐར་སེམས་མ་བཅོས་པའི་ངང་ལ་དར་ཅིག་མཉམ་པར་འཇོག་མཛོད། སླར་བླ་མས་ ཕཊ༔ ཅེས་དྲག་ཏུ་བརྗོད་པས་ཉམས་དེ་ལས་སད་པ་ན༔ རིགས་དྲུག་གི་འགྲོ་བ་ཐམས་ཅད་ཀྱི་ལུས་ཀྱི་རྣམ་འགྱུར༔ ངག་གི་སྒྲ་སྐད༔

སེམས་ཀྱི་བདེ་སྡུག་ཐམས་ཅད་ཝལ་གྱིས་ཡིད་ལ་བྱས་ཏེ་སྐྱེ་འགགས་གནས་གསུམ་དང་བྲལ་བའི་དབྱིངས་སུ་ངལ་བསོའོ༔ ཞེས་གསུངས་པས། ཁྱེད་རང་རྣམས་ཀྱིས་དམྱལ་བ་ཚ་གྲང་དང་བཅད་གཏུབ་སོགས་ཀྱི་སྡུག་བསྔལ། ཡི་དྭགས་བཀྲེས་སྐོམ་སོགས་ཀྱི་སྡུག་བསྔལ། དུད་འགྲོ་གླེན་ལྐུགས་བཀོལ་སྤྱོད་སོགས་ཀྱི་སྡུག་བསྔལ། མི་སྐྱེ་རྒ་ན་འཆི་སོགས་ཀྱི་བདེ་སྡུག །ལྷ་མ་ཡིན་འཐབ་རྩོད་ཀྱི་སྡུག་བསྔལ། ལྷ་འཆི་འཕོ་ལྟུང་བ་སོགས་སོ་སོའི་ལུས་ཀྱི་རྣམ་འགྱུར། ངག་གི་སྒྲ་སྐད། སེམས་ཀྱི་བདེ་སྡུག་ཐམས་ཅད་ཡུད་ཙམ་ལ་སྒོ་གསུམ་གྱིས་མྱོང་བའི་མོས་པ་ཡིད་ལ་གྱིས་ཤིག །ཅེས་བརྡ་སྤྲད་ལ་བསམ་དུ་གཞུག །མཐར་ དེ་ཐམས་ཅད་དབྱིངས་ལས་བྱུང་ཞིང་དབྱིངས་སུ་ཐིམ་པ་ཡིན་པར་ཤེས་པའི་ངང་ལ་དར་ཅིག་མཉམ་པར་འཇོག་མཛོད། རྡོ་རྗེ་སེམས་དཔའི་མེ་ལོང་དུ་འཇའ་ཚོན་འཕྲོ་བ་བསྟན་ཏེ༔ ཧཱུྃ༔ མ་སྐྱེས་སྟོང་པ་ཤེལ་ལྟ་བུ༔ མ་འགགས་གསལ་བ་འཇའ་ཚོན་བཞིན༔ དབྱེར་མེད་རིག་པའི་སྙིང་པོ་ཅན༔ འོད་གསལ་ངེས་དོན་རྟོགས་པར་གྱིས༔ ཨ་ཨཿ ཞེས་ངོ་སྤྲད༔ འོ། རིགས་ཀྱི་བུ་ཉོན་ཅིག །ཆོས་ཉིད་གཤིས་ཀྱི་གནས་ལུགས་སྐྱེ་མེད་ཀ་དག་སྤྲོས་བྲལ་འདུས་མ་བྱས་པའི་རང་གདངས་འགགས་མེད་དུ་གསལ་བ་སྐུ་དང་ཐིག་ལེ་སྟེ་དབྱེར་མེད་རིག་པའི་སྙིང་པོ་ཅན་དུ་ཡེ་ནས་རང་ཆས་སུ་བཞུགས་པའི་བརྡ་རྡོ་རྗེ་སེམས་དཔའི་མེ་ལོང་གིས་མཚོན་པའི་དོན་གོ་བར་གྱིས་ཤིག །མི་འགྱུར་བའི་གཟེར་གདབ་པའི་ཕྱིར༔ ལུས་དྲང་པོར་བསྲང་༔ རླུང་རྩོལ་མེད་དུ་བཞག༔ མིག་བར་སྣང་དུ་ཧར་རེ་བལྟ༔ སེམས་ད་ལྟའི་ཤེས་པ་སྐད་ཅིག་མའི་ངང་དུ་འཛིན་མེད་ལྷུག་པར་དར་ཅིག་འཇོག་མཛོད༔ དེ་བརྟན་བྱེད་དུ། སློབ་དཔོན་གྱི་ཐུགས་ཀའི་ཧཱུྃ་ལས་འོད་ཟེར་སྔོན་པོ་མཐིང་ཞུན་གྱི་དྭངས་མ་ལྟ་བུ་དང༌། ཨ་ཡིག་མཐིང་གསལ་དཔག་ཏུ་མེད་པ་བྱུང༌། ཁྱེད་རང་གི་སྙིང་གར་ཐིམ། ཡིད་དང་ཐིག་ལེའི་སྒྲིབ་པ་དག །ཤིན་ཏུ་སྤྲོས་མེད་ཤེར་དབང་ཐོབ།

བདེ་ཆེན་འོད་གསལ་གྱི་ཡེ་ཤེས་བསྒོམ་པ་ལ་དབང༌། ས་བཅུ་གསུམ་པ་ནོན། འབྲས་བུ་ཐུགས་ལྔ་ཐོབ་པའི་སྐལ་བ་ཅན་དུ་བྱས་པའི་མོས་པ་མཛོད། ཨཱཿ ཞེས་སྤོས་རོལ་དང་བཅས་བྱིན་དབབ། ཧཱུྃ་ཧཱུྃ་ཧཱུྃཿ ཞེས་རྒྱས་གདབ་བོ༔ བཞི་པ་རབ་ཏུ་སྤྲོས་མེད་དོན་གྱི་དབང་ནི༔ དཔོན་སློབ་ཐམས་ཅད་ལུས་གཅེར་བུར་ཕྱུང་༔ ་་་་་་་སྟོད་གཡོག་གསལ་བ་ཕྱག་བཞེས་ཡིན། མཆན། སློབ་དཔོན་མཉམ་གཞག་སྐྱིལ་ཀྲུང་དྲང་པོར་དགོངས་པ་ལ་གནས་པའི་ཐུགས་ཀར་ཨ་ཡིག་མཐིང་གསལ་མར་མེ་ལྟར་འབར་བ་ལ་སེམས་གཟུང་དུ་གཞུག །ཟིན་པ་ན་ ཧཱུྃ་ཧཱུྃ་ཧཱུྃ་ ཞེས་དྲག་པོས་བྱིན་དབབ། ཉམས་སྐྱེས་པ་ན་ ཕཊ྄་ཅེས་འཕྲོ་བཅད་ལ་མ་བཅོས་པའི་ངང་དུ་ཀློད༔ དེའི་ཚེ་སེམས་ཉིད་སྟོང་པ༔ གསལ་བ༔ རིག་པའི་སྙིང་པོ་ཅན་དུ་མཐོང་བ་ནི་སྐུ་གསུམ་གྱི་དཀྱིལ་འཁོར་དུ་གཞུག་པའོ། །ལྔ་པ་ལྷུན་གྲུབ་སྣང་བཞི་བཞུགས་སྟངས་དང་ལྟ་སྟངས་གསུམ་གྱི་རྟེན་འབྲེལ་ལ་བརྟེན་དགོས་པས་དང་པོ་ནི། ཆོས་སྐུའི་བཞུགས་སྟངས་སེང་གེའི་ཁྱི་ཚུགས་ནི་ལུས་ཙོག་པུའི་རྐང་མཐིལ་གཉིས་མདུན་དུ་སྤྲོད། ལུས་ཀྱི་ཆ་བསྲང༌། མགོ་རྩལ་མཇིང་པ་ལ་བསྐུར། ལག་སོར་གཉིས་ནང་དུ་བསྒོངས་ཏེ་རྐང་མཐིལ་སྤྲད་པའི་ལོང་མོ་གཉིས་ཀྱི་ནང་ཐད་དྲང་དུ་བཙུགས་པའོ། །གཉིས་པ་ལོངས་སྐུའི་བཞུགས་སྟངས་གླང་པོ་ཆེ་ཉལ་བ་ལྟ་བུ་ནི། ལུས་ཁ་སྦུབས་སུ་བྱས་ལ་པུས་མོ་གཉིས་བྲང་ལ་སྦྱར། གྲུ་མོ་གཉིས་ས་ལ་བཙུག །ཐལ་མོ་གཉིས་ཀྱིས་ཨོལ་གོང་བཏེགས། རྐང་པའི་ཕྱི་རྟིང་གཉིས་འཕོང་ལ་སྦྱར། སོར་མོ་ཕྱིར་འཕུལ་ཏེ་བསྐུམ་པའོ། །གསུམ་པ་སྤྲུལ་སྐུའི་བཞུགས་སྟངས་དྲང་སྲོང་ལྟ་བུ་ནི། ལུས་ཙོག་བུར་འདུག །རྐང་མཐིལ་གཉིས་ས་ལ་ཕབ། སྒལ་ཚིག་དྲང་པོར་བསྲང༌། པུས་མོ་གཉིས་བྲང་ལ་སྦྱར། སྒྱུ་ཞབས་ཡིད་ཙམ་འཐེན་ནས་སྒལ་པར་བཅལ། ལག་པ་རེ་མིག་ལྟར་བསྣོལ་ནས་པུས་མོར་བཀབ། དེ་ནས་མཆན་ཁུང་དུ་རེག །གྲུ་མོ་གཉིས་པུས་མོའི་སྟེང་དུ་བཞག་སྟེ་ལག་སོར་སྒོང་བས་ལྐཽག་མ་བཏེགས་པ་རྣམས་སོ།

།བཞུགས་སྟངས་རྣམས་བླ་མས་དལ་བུས་བརྗོད་དེ་སློབ་མས་དེ་དག་མི་ནོར་བ་ལག་ལེན་དུ་ཐེབ་ངེས་དགོས་སོ། །ངག་རླུང་ཤིན་ཏུ་དལ་བར་བརྟེན༔ མིག་གཟིགས་སྟངས་གསུམ་གྱིས་དབྱིངས་ལ་གཟིར༔ ཞེས་གསུངས་པའི་དོན་ཆོས་སྐུའི་གཟིགས་སྟངས་གྱེན། ལོངས་སྐུའི་གཟིགས་སྟངས་ཟུར། སྤྲུལ་སྐུའི་གཟིགས་སྟངས་མཐུར་དུ་ཕབས་ཏེ་བལྟ་བ་རྣམས་ཡིན་ནོ། །དེ་ལྟ་བུའི་བཞུགས་སྟངས་གཟིགས་སྟངས་རླུང་གནད་དང་བཅས་པས། དབྱིངས་རིག་དབྱེར་མེད་དུ་མཉམ་པར་འཇོག་མཛོད། ཅེས་བརྡ་སྤྲད་དོ། །དྲུག་པ་དེ་ལྟར་གནད་གསུམ་ལ་བརྟེན་ཏེ་ཉམས་སུ་བླང་ན་སྣང་བཞི་མཐར་ཕྱིན་པར་ངེས་པ་རྡོ་རྗེ་ཚིག་འདི་ལ་གསན་པར་ཞུ། སློབ་དཔོན་གྱི་དགོངས་པ་མི་གཡོ་བའི་ངང་ནས༔ ཨཿ སྐུ་གསུམ་བཞུགས་སྟངས་གཟིགས་སྟངས་ཀྱིས༔ དབང་པོའི་མཆོག་ནི་དབྱིངས་ལ་གཟིར༔ མངོན་སུམ་མཐོང་བ་གོང་འཕེལ་ནས༔ ཚད་ཕེབས་ཟད་སར་ཕྱིན་པར་འགྱུར༔ ཞེས་ངོ་སྤྲད༔ དེ་བརྟན་བྱེད་དུ་སློབ་དཔོན་གྱི་གནས་གསུམ་ཀ་ནས་འོད་ཟེར་འཇའ་ཚོན་ཤར་བ་ལྟ་བུ་དང་༔ ཙིཏྟ་རིན་པོ་ཆེའི་སྦུབས་ནས་འོད་ལྔའི་གོང་བུ་ཚོན་གང་བ་བྱུང༌། ཁྱེད་རང་གི་གནས་གསུམ་དང༌། སྙིང་དབུས་སུ་ཐིམ། ཆ་མཉམ་ཡིད་ཤེས་ཀྱི་སྒྲིབ་པ་དག །རབ་ཏུ་སྤྲོས་མེད་བཞི་པ་ཐོབ། ཀ་དག་ལྷུན་གྲུབ་ཟུང་འཇུག་བསྒོམ་པ་ལ་དབང༌། ཡེ་ཤེས་བླ་མའི་ས་ནོན། འབྲས་བུ་ཡོན་ཏན་དང་ཕྲིན་ལས་ལྔ་ལྔ་འགྲུབ་པའི་སྐལ་བ་ཅན་དུ་བྱས་པའི་མོས་པ་མཛོད། ཨ་ཨ་ཨཿ ཞེས་མི་ལྡོག་པར་རྒྱས་གདབ་བོ༔ དེ་ནས་སྤྲོ་བ་བསྐྱེད་ཅིང་སྨོན་ལམ་གདབ་པ་འདི་ལ་གསན་པས་ཁྱབ་སྟེ། སློབ་དཔོན་གྱི་ཕྱག་གཡས་རྡོ་རྗེ་དང་བཅས་སྐྱབས་སྦྱིན་གྱི་ཕྱག་རྒྱ་སློབ་མ་ལ་གཏད་དེ། ལྕེ་བཙུན་སིཾ་ཧེ་ཤྭ་རའི་ཞལ་ནས་འདས་རྗེས་འབྱུང་འགྱུར་སྨོན་ལམ་གྱི་མགུར་མ་ཐོས་པས་གྲོལ་བ་འདི་ཉིད་ལ་སེམས་གཏོད་ལ་དེ་ལྟར་འགྱུར་བའི་སྨོན་འདུན་བཟང་པོ་གྱིས། ཞེས་དབྱངས་དང་བཅས། ཨེ་མ་སྨྱོན་པ་སེང་དབང་ང་༔

ལས་ཀྱི་རླུང་ཟད་ཡེ་ཤེས་རྒྱས༔ མ་རིག་སྒོ་ལྔའི་སྦུབས་ལས་གྲོལ༔ རང་རིག་འོད་གསལ་སྦུབས་སུ་ཞུགས༔ སྒོ་གསུམ་གྱི་འཁྲུལ་པ་ཞིག་ཙ་ན༔ འཁྲུལ་གཞི་ཐམས་ཅད་ཡ་རེ་ཆ༔ འཁྲུལ་སྣང་གི་མདུད་པ་ཆོད་ཙ་ན༔ སེམས་འཛིན་ཟེར་བ་ཐང་རེ་ཆད༔ འཁྲུལ་པ་ཡེ་ཤེས་སུ་ཤར་ཙ་ན༔ དག་སྣང་ཐམས་ཅད་བསླུ་བའི་ཆོས༔ ཐམས་ཅད་དབྱིངས་སུ་ཐིམ་ཙ་ན༔ ཅི་ཡང་མ་ཡིན་ཅིར་ཡང་འཆར༔ ཨེ་མ་ཨེ་མ་དམ་པའི་སྐུ་དྲིན་ལགས༔ ཨེ་མ་འདའ་ཀའི་ཚིག་འདི་སྙིང་པོའི་དོན༔ སྙིང་ཕྱུང་ལག་མཐིལ་བཞག་པ་འདི་ལས་མེད༔ ཚིག་གི་ཐ་མ་དུས་མཐར་སྣང་བར་ཤོག༔ ཟག་པ་རང་ཟད་འབྱུང་བ་རང་སར་དེངས༔ དྲན་པ་རང་གྲོལ་ཟང་ཐལ་འོད་ཀྱི་ལུས༔ སེང་གེ་དབང་ཕྱུག་ཉིད་དང་མཉམ་པར་ཤོག༔ ཅེས་བརྗོད་ལ་མེ་ཏོག་འཐོར། རྩ་བའི་གསུམ་པ་ལ་གཉིས་ཀྱི་དང་པོ་བཀའ་གཏད་པ་ནི། ཁྱེད་རང་རྣམས་གཉུགས་མ་དོན་གྱི་ཧེ་རུ་ཀའི་ང་རྒྱལ་ལ་གནས་པར་མཛོད། ཅེས་བརྡ་སྤྲད་ལ། དེ་ནས་བཀའ་སྲུང་གི་གཏོར་མ་ལ་དཔལ་འབར་རམ་སྤོས་ཐུར་བཙུགས་ལ་ཆོས་སྐྱོང་འཁོར་བཅས་སུ་གསལ་བ་སློབ་མའི་ལག་ཏུ་གཏད་ལ། ཨཿ དབྱིངས་ལས་ཡེ་ཤེས་རང་ཤར་བའི༔ ཨེ་ཀ་ཊཱི་རལ་གཅིག་མ༔ འོད་གསལ་རིག་པ་ཟང་ཐལ་སྐུཿ ཁྱབ་འཇུག་ཆེན་པོ་སྒྲ་ཅན་འཛིན༔ ཟུང་འཇུག་དྭངས་མའི་ཐིག་ལེ་འཛིན༔ རྡོ་རྗེ་དགྲ་འདུལ་ལེགས་པ་རྩལ༔ ཐུགས་རྗེའི་ཆོ་འཕྲུལ་བསམ་ཡས་པ༔ འབུམ་ཕྲག་དྲེགས་པའི་སྡེ་ཚོགས་ཀུན༔ དགོངས་བརྡ་སྙན་ནས་བརྒྱུད་པ་ཡི༔ རྒྱལ་བ་རིག་འཛིན་རྣལ་འབྱོར་དབང་༔ ཇི་སྙེད་འདུས་པའི་ཚོགས་ཆེན་དང་༔ འཁོར་འདས་ཟིལ་གནོན་ཧེ་རུ་ཀ༔ དཔལ་ཆེན་སིཾ་ཧེ་ཤྭ་ར་ཡིས༔ ཇི་ལྟར་བཀའ་བསྒོས་དམ་བཞག་བཞིན༔ དུར་ཁྲོད་རོལ་པའི་གནས་འདིར་བྱོན༔ ཁམས་ལྔ་དག་པའི་སྨན་ཕུད་དང་༔ འབྱུང་ལྔའི་དྭངས་མ་བ་ལིཾ་ཏ༔ དུག་ལྔ་བསྒྲལ་བའི་དམར་ཆེན་པོ༔ དཔལ་གྱི་ཕམ་ཕབ་ཆེན་པོར་བཞེས༔ དམ་ལྡན་རྡོ་རྗེའི་སློབ་མ་ལ༔ ལུས་དང་གྲིབ་མ་བཞིན་དུ་འགྲོགས༔ ཐེག་མཆོག་ལམ་དུ་ཞུགས་པ་ལ༔ གློ་བུར་བདུད་བཞིའི་བར་ཆད་ཟློག༔

འཁོར་འདས་རུ་ཤན་དབྱེ་བའི་ཚེ༔ གཟུང་འཛིན་འཁྲུལ་པའི་ས་བོན་སྒྲོལ༔ རིག་པ་ཀ་དག་ལྟ་བ་ལ༔ ཡིད་བྱེད་མཚན་མའི་རྟོག་པ་སྲུངས༔ རིག་རྩལ་མངོན་སུམ་སྣང་བའི་ཚེ༔ རླུང་སེམས་འགྱུ་བ་དབྱིངས་སུ་ནོན༔ མཐར་ཐུག་གཞི་དབྱིངས་གཉུག་མའི་ཀློང་༔ གཞི་སྣང་རིག་པའི་ཕྲིན་ལས་སྒྲུབས༔ ས་མ་ཡ་ཧོཿ ཞེས་དང་སྤྲོ་ན་ཚིག་ལྷུག་པས་བཀའ་བསྒོ་བ་ནི། ཨོཾ་ཨཱཿཧཱུྃ༔ ཆོས་སྐུ་ཀུན་ཏུ་བཟང་པོ། ལོངས་སྐུ་རྡོ་རྗེ་འཆང་ཆེན། །སྤྲུལ་སྐུ་རྡོ་རྗེ་སེམས་དཔའ། གསང་བདག་ཕྱག་ན་རྡོ་རྗེ། རིག་འཛིན་དགའ་རབ་རྡོ་རྗེ། སློབ་དཔོན་འཇམ་དཔལ་བཤེས་གཉེན། །མཁས་པ་ཤྲཱི་སིཾ་ཧ། པཎ་ཆེན་ཛྙཱ་ན་སཱུ་ཏྲ། སློབ་དཔོན་བི་མ་མི་ཏྲ། ཉང་བན་ཏིང་འཛིན་བཟང་པོ། ལྡང་མ་ལྷུན་གྲུབ་རྒྱལ་མཚན། ལྕེ་བཙུན་སེང་གེ་དབང་ཕྱུག །ཀུན་མཁྱེན་དྲི་མེད་འོད་ཟེར། བདག་ཅག་གི་དཔལ་མགོན་བླ་མ་དམ་པ་འོད་གསལ་སྤྲུལ་པའི་རྡོ་རྗེ་ལ་སོགས་རིག་འཛིན་བླ་མ་དམ་པ་རྣམས་ཀྱི་བཀའ་དང་ཐ་ཚིག་ལ་བཞག་པའྀ། རྡོ་རྗེའི་ཆོས་སྐྱོང་བའི་སྲུང་མ། ཟབ་མོ་བཀའ་གཏེར་གྱི་དྲོད་འཛིན། འབུམ་ཕྲག་མཁའ་འགྲོ་ཡོངས་ཀྱི་གཙོ་མོ་དཔལ་ལྡན་སྔགས་སྲུང་ཨེ་ཀ་ཛ་ཊཱི། དྲེགས་པ་སྡེ་བརྒྱད་ཡོངས་ཀྱི་སྤྱི་རྗེ། སྐྱེ་འགྲོའི་སྲོག་གི་བདག་པོ་གཟའ་བདུད་རཱ་ཧུ་ལ། འཛམ་གླིང་སྲིད་པའི་བདག་པོ་སྒྲོལ་གིང་ཆེན་པོ་རྡོ་རྗཻ་དགྲ་འདུལ་ལེགས་པ་རྩལ་ལ་སོགས། སྙིང་ཏིག་བཀའ་གཏེར་གྱི་བཀའ་སྲུང་བསྟན་སྲུང༌། གཏེར་སྲུང་རྒྱ་མཚོའི་ཚོགས་དང་བཅས་པ་རྣམས་ཀྱིས་རྡོ་རྗེའི་སློབ་མ་འདི་རྣམས་ལ་ལུས་དང་གྲིབ་མ་བཞིན་དུ་འགྲོགས་ནས། སྲུང་བ་དང༌། སྐྱོབ་པ་དང༌། ནད་དང་གདོན་བགེགས་བར་ཆད་མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང་བསོད་ནམས་ཡེ་ཤེས་ཡོན་ཏན་ཐམས་ཅད་རྒྱས་པ་དང༌། རླུང་སེམས་སྣང་བ། སྣང་སྲིད་དབང་དུ་སྡུད་པ་དང༌། ཕས་ཀྱི་རྒོལ་བ་དང༌། ལྟ་ལོག་བསམ་སྦྱོར་ངན་པའི་སྡེ་ཚོགས་ཐམས་ཅད་ཚར་གཅོད་པ་དང་བཟློག་པའི་ཕྲིན་ལས་མཛད་དུ་གསོལ།

མདོར་ན་སྙིང་ཏིག་སྙིང་པོའི་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པ་དང༌། ཕྱོགས་ལས་རྣམ་པར་རྒྱལ་བའི་ཕྲིན་ལས་དམ་པ་སྐད་ཅིག་ལ་གཡེལ་བ་མེད་པར་མཛད་དུ་གསོལ། ཆོས་སྐྱོང་འཁོར་བཅས་ཀྱིས་དེ་དེ་བཞིན་དུ་ཞལ་གྱིས་བཞེས་པར་བསམ་མོ། 

 །སླར་གཏོར་མ་རང་གནས་སུ་བཞག་གོ །དེ་ལྟར་ལེགས་པར་གྲུབ་འཕྲལ། བཀྲ་ཤིས་པར་བྱ་བའི་སླད་དུ། ནམ་མཁའ་གང་བའི་རྒྱལ་བ་སྲས་བཅས་བརྒྱུད་གསུམ་རིག་འཛིན་མཁའ་འགྲོ་བླ་མ་དང་ཆབ་གཅིག་ཏུ་བཀྲ་ཤིས་པའི་གླུ་དབྱངས་དང་བཅས་པས་མེ་ཏོག་མནྡཱ་ར་བའི་ཆར་ཆེན་པོ་ཕྱོགས་ཀུན་ཏུ་བསྙིལ་ནས་དགེ་ལེགས་ཀྱི་སྣང་བ་ཆེན་པོས་རབ་ཏུ་རྒྱས་པར་བྱས་པའི་མོས་པ་འཛོད་ཅིག །ཅེས་བརྡ་སྦྱར་ཏེ་བཀྲ་ཤིས་ཅི་རིགས་བརྗོད་པར་བྱའོ། །གཉིས་པ་རྗེས་ཀྱི་རིམ་པ་ནི། སྤྲོ་ན་སྤྱི་དང་བྱེ་བྲག་གི་དམ་ཚིག་གི་རྣམ་བཞག་རྒྱས་བསྡུས་འཚམས་པས་སྐབས་དབྱེ་མི་སྤྲོ་ན། དེ་ལྟར་སྨིན་གྲོལ་རིམ་ཅན་ལ་མ་ལྟོས་པར་འདི་ནི་གདམས་ངག་དབང་གི་ལུགས་སུ་གདབ་པ་ཞེས་བྱ་སྟེ་སྨིན་གྲོལ་གཉིས་ཟུང་འཇུག་ཏུ་ཐོབ་པ་ཡིན་པས། ཞལ་གྱིས་བཞེས་པའི་དམ་ཚིག་རྣམས་ཚུལ་བཞིན་དུ་བསྲུང་སྙམ་པས་འདིའི་རྗེས་ཟློས་གནང་བར་ཞུ། རྩ་བ་སྐུ་གསུང་ཐུགས་མཆོག་དང་༔ ཡན་ལག་དམ་ཚིག་ཉི་ཤུ་ལྔ༔ མེད་དང་གཅིག་པུ་ཕྱལ་བ་སོགས༔ ཆོ་ག་བཞིན་དུ་བསྲུང་བར་བགྱི༔ ལན་གསུམ། སླར་ཡང་དབང་ཐོབ་པའི་གཏང་རག་གི་ཡོན་དུ་དམིགས་ཏེ་མཎྜལ་འབུལ་བར་ཞུ། མཎྜལ་ཕུལ། དེ་ལྟར་མཎྜལ་ཕུལ་ནས་ལུས་ལོངས་སྤྱོད་དགེ་ཚོགས་དང་བཅས་པ་ཡོངས་སུ་འབུལ་ན་ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛད་པར་ཞུ། གཙོ་བོས་ཇི་ལྟར་བཀའ་སྩལ་པ། །དེ་དག་ཐམས་ཅད་བདག་གིས་བགྱི། །ཁྱོད་ལ་བདག་ཀྱང་ཡོངས་སུ་འབུལ། །སློབ་མར་བཟུང་སྟེ་སྤྱད་པར་གསོལ། དགེ་ཚོགས་བསྔཽ་བ་སྤྱྀ་ལྟར་བྱའོ། །ཀློང་གསལ་ལས། དགའ་སྟོན་བར་ཆད་སེལ་བ་དང༌། །ཡོན་ཏན་ཀུན་རྫོགས་འགྲུབ་པར་འགྱུར། །ཞེས་དང༌། ཐལ་འགྱུར་ལས། འཁོར་དང་ལོངས་སྤྱོད་རྣམས་ཀྱི་རྟེན། །ལུས་ངག་སྤྱོད་པས་མཉེས་པ་ཡིན། །བླ་མ་སངས་རྒྱས་མཉམ་སྦྱོར་བརྟེན། །བརྟེན་པ་དེ་ལ་ཡོན་ཏན་ནི། །དཔག་བསམ་ཤིང་དང་ཡིད་བཞིན་ནོར། །འདོད་འཇོའི་བ་དང་འདྲ་བ་ཡི། །ཡོན་ཏན་དཔག་ཏུ་མེད་པ་ཐོབ།

།ཅེས་གསུངས་པ་ལྟར། ཡོན་གྱི་མཉེས་པར་བྱ་བ་དང༌། ཚོགས་ཀྱིས་རྫས་ལ་ལོངས་སྤྱད་ཅིང་རྡོ་རྗེ་གླུ་བླང་ཞིང་སྨོན་ལམ་རྒྱ་ཆེར་གདབ། ལྷག་མ་སོགས་ཆོ་གའི་བྱ་བ་རྣམས་མཐར་ཆགས་སུ་གྲུབ་པར་བྱའོ། །རྣམ་དག་དབང་བཞིའི་བདུད་རྩིའི་ཆར་བཟང་པོས། །གློ་བུར་ཁམས་ཀྱི་དྲི་མ་ཀུན་སྦྱངས་ནས། །རྒྱུ་བཞི་རྡོ་རྗེའི་ས་བོན་གསོས་ཐེབས་ཏེ། །སྐུ་དང་ཡེ་ཤེས་དམ་པ་མྱུར་སྨིན་ཤོག །ཅེས་ཁོ་བོ་ཅག་རྗེས་སུ་བཟུང་བའི་སྐབས་སུ་བསག་སྦྱང་སོགས་བཞེད་སྲོལ་ཇི་ལྟ་བ་འཁྲུལ་མེད་བཀླག་ཆོག་བགྱིས་པ་ལ་སླར་རང་བློར་བསྟུན་ཏེ། རིག་འཛིན་སྣ་ཚོགས་རང་གྲོལ་པས་ལྷག་བསམ་དྲི་མ་མེད་པས་སྦྱར་བ་རྣམ་པ་ཀུན་ཏུ་དགེ་ཞིང་བཀྲ་ཤིས་པར་གྱུར་ཅིག དགེའོ། དགེའོ། དགེའོ།། །། PAGE PAGE 20 FILENAME S-19.doc