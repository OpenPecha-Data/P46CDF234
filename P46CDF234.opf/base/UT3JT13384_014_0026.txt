༄༅། ལྕེ་བཙུན་ཆེན་པོའི་བི་མ་ལའི་ཟབ་ཏིག་གི་འཕོ་བའི་ངག་འདོན་འོད་གསལ་མཆོག་སྟེར་བཞུགས།། ན་མོ་གུ་རུཛྙཱ་ན་ཀཱ་ཡ་ཡེ། 

 འོད་གསལ་ཐེག་པ་མཆོག་གི་ལམ་གྱིས་ཚེ་འདི་ལ་མ་གྲོལ་ན་འཆི་བ་བར་དོ་རླུང་སེམས་གོང་འཕོའི་མན་ངག་ཇི་ལྟར་ཉམས་སུ་ལེན་ཚུལ་ནི། རྟེན་གྱི་གང་ཟག་གིས་ད་ལྟའི་སྐབས་སུ་འབྱོང་ངེས་པར་བྱས་ན་དགོས་པའི་དུས་སུ་ལས་ལ་སྦྱར་བས་གྲོལ་ཚད་མངོན་སུམ་དུ་འགྱུར་བས། ད་ལྟ་རྟགས་ཐོན་དུ་སྦྱང་བ་གལ་ཆེ་བའི་ཕྱིར། བདེ་བའི་སྟན་ལ་འཁོད་ནས། ལུས་གནད་བསྲངས། སེམས་ལྷོད་ཀྱིས་ཀློད་ལ་སྔོན་འགྲོ་ཡེ་ཤེས་གསང་རྫོགས་དམིགས་སྒོམ་རྡོ་རུས་འཕྲོད་པར་ཉམས་སུ་བླངས་རྗེས། འཕོ་བ་དངོས་ནི། ཀ་དག་གི་ངང་ལས་སེང་གེ་དང་པདྨ་ཉི་མའི་ཁྲིའི་སྟེང་དུ་རང་ཉིད་གཉུག་མའི་ལྷ་དང་དབྱེར་མེད་པའི་ངོ་བོ་སེང་ཧེ་ཤྭ་ར་རྣལ་འབྱོར་སྤྱོད་པ་ཁྲོ་འཛུམ་སྒེག་པའི་ཉམས་ཅན་ཁ་དོག་དམར་སྨུག་མཉམ་གཞག་དང་སྐྱིལ་ཀྲུང་ཅན་དར་དང་རིན་པོ་ཆེ་དང་རུས་པའི་རྒྱན་གྱིས་བརྒྱན་པ། སྐུ་ལུས་ཀྱི་ཆ་ཐམས་ཅད་རྩ་གསུམ་རྒྱལ་བ་རབ་འབྱམས་ཏིལ་གོང་ཁ་ཕྱེ་བ་ལྟ་བུས་གང་བ། བ་སྤུའི་ཁུང་བུ་ཐམས་ཅད་ནས་རྡོ་རྗེ་ཡེ་ཤེས་ཀྱི་མེ་ཁྲོ་ཆུང་གི་ཚོགས་དང་བཅས་པ་འཕྲོ་བས་བདུད་དང་བར་དུ་གཅོད་པ་ཐམས་ཅད་སྲེག་པར་མཛད་པ་འཁོར་དུ་བརྒྱུད་གསུམ་གྱི་བླ་མ་དང་དཔའ་བོ་མཁའ་འགྲོའི་ཚོགས་ཀྱིས་བསྐོར་བ། སྨིན་མཚམས་སུ་ཆོས་འབྱུང་དཀར་པོ་རྩ་བ་ཕྲ་བ་དབུ་མ་ལ་ཟུག་ཅིང༌། ཁ་གདེངས་གཡེལ་བའི་ཟུར་གཅིག་གྱེན་དུ་བསྟན་པའི་ནང་དུ་བདེ་ཆེན་ཐིག་ལེ་དགའ་བ་འཁྱིལ་བ་དཀར་པོ་འོད་འབར་བ། གཡོན་བསྐོར་དུ་དྲག་ཏུ་འཁོར་བའི་སྟོང་ཆེན་སྒྲིབ་ཐོགས་དང་བྲལ་བའི་དབུས་དྲང་པོར་རྩ་དབུ་མ་དྭངས་གསལ་མདའ་སྙུག་ཙམ་པར་སྤྱི་བོ་ནས་གསང་གནས་བར་དྲང་ཐལ་ལེར་གནས་པའི་སྙིང་གའི་ཐད་ཀྱི་ནང་དུ་རླུང་སེམས་ཐམས་ཅད་ལྷག་མེད་དུ་འདུས་པའི་ངོ་བོར་ཐིག་ལེ་འོད་ལྔའི་མདངས་ཅན་གྱི་སྦུབས་སུ་ཨ་དཀར་པོ་སྲན་མ་ཙམ་གྱིས་མཚན་པ་འོད་འབར་བ་ཆུང་ངུ་ཞིག་བསྒོམས་ལ། སེམས་ཟིན་ཟིན་དུ་གཏད།

ནམ་མཁའི་དབྱིངས་ཐམས་ཅད་རང་བཞིན་སྤྲུལ་པའི་ཞིང་མཆོག་ལྔ་དུར་ཁྲོད་ཆེན་པོ་མེ་རི་འབར་བ་དང་བཅས་པས་ཡོངས་སུ་ཁྱབ་པའི་རང་གི་སྤྱི་བོར་འཇའ་འོད་ཀྱི་ཀློང་དུ་རྩ་བའི་བླ་མ་དང་དབྱེར་མེད་པའི་སེང་ཧེ་ཤྭ་ར་རྣལ་འབྱོར་སྤྱོད་པ་ཁྲོ་འཛུམ་སྒེག་པའི་ཉམས་ཅན་ཁ་དོག་དམར་སྨུག་མཉམ་བཞག་དང་སྐྱིལ་ཀྲུང་ཅན། དར་དང་རིན་པོ་ཆེ་དང་རུས་པའི་རྒྱན་གྱིས་བརྒྱན་པ། སྐུ་ལུས་ཀྱི་ཆ་ཐམས་ཅད་རྩ་གསུམ་རྒྱལ་བ་རབ་འབྱམས་ཏིལ་གོང་ཁ་ཕྱེ་བ་ལྟ་བུས་གང་བ། བ་སྤུའི་ཁུང་བུ་ཐམས་ཅད་ནས་རྡོ་རྗེ་ཡེ་ཤེས་ཀྱི་མེ་ཁྲོ་ཆུང་གི་ཚོགས་དང་བཅས་པ་འཕྲོ་བས་བདུད་དང་བར་དུ་གཅོད་པ་ཐམས་ཅད་སྲེག་པར་མཛད་པ་འཁོར་དུ་བརྒྱུད་གསུམ་གྱི་བླ་མ་དང༌། དཔའ་བོ་མཁའ་འགྲོའི་ཚོགས་ཀྱིས་བསྐོར་བ་དགྱེས་ཡེ་རེ་བར་དོའི་ལམ་སྣ་འདྲེན་པའི་དེད་དཔོན་ཆེན་པོ་འོད་སྐུའི་རྣམ་པར་མངོན་སུམ་དུ་བཞུགས་པ་གསལ་བཏབ་ལ། བརྒྱུད་འདེབས་ཚང་བའི་མཐར། གལ་ཏེ་ཚེ་འདིར་གྲོལ་བར་མ་གྱུར་ན། །གཞི་ལམ་འོད་གསལ་མ་བུ་གཅིག་ཏུ་འདྲེས། །དེས་ཀྱང་མ་གྲོལ་མོས་གུས་གདུང་ཤུགས་ཀྱིས། །རླུང་སེམས་གོང་འཕོ་ལམ་གྱིས་གྲོལ་བར་ཤོག །ཅེས་སྦྱར་བ་ལན་གསུམ་གྱིས་བདག་ཀྱང་བླ་མའི་ཐུགས་བདེ་ཆེན་འོད་གསལ་ཀྱི་ཀློང་དུ་སྐད་ཅིག་གིས་དྲང་དུ་གསོལ་སྙམ་དུ་མོས་གུས་གདུང་ཤུགས་དྲག་པོས་གསོལ་བ་ཕུར་ཚུགས་སུ་བཏབ། བུམ་ཅན་དང་བར་རླུང་གང་རུང་བཟུང་སྟེ་སྙིང་གི་ཨ་ལ་སེམས་རྩེ་གཅིག་ཏུ་བསྡུས་ཏེ་ངག་གམ་ཡིད་ཀྱིས་ཕཊ྄་བདུན་བརྗོད་པས་སྤྱི་བོར་ཚངས་པའི་བུ་ག་ནས་ཐོན་སྤྱི་བོའི་ལྕེ་བཙུན་ཆེན་པོའི་ཐུགས་ཀར་ཐིམ་པར་བསམས་ལ་མཉམ་པར་བཞག །སླར་ཐིག་ལེ་ཨ་དང་བཅས་པ་ཐུགས་ཀ་ནས་མར་བབ་ཚངས་བུག་ནས་སྙིང་གར་འཁོད་པར་དམིགས་ལ་སླར་ཡང་རླུང་སེམས་དེར་བསྡུས་ཏེ་འཕང་བ་སོགས་འགྲོ་ལྡོག་སྤེལ་མ་ལན་ཉེར་གཅིག་ཙམ་བྱ། ཡང་གསོལ་འདེབས་ལན་གསུམ་དང༌། ཐིག་ལེ་ཨ་དང་བཅས་པ་འགྲོ་ལྡོག་བྱེད་པའི་དམིགས་པ་རྩེ་གཅིག་ཏུ་བྱ།

དེ་ལྟ་བུ་ལན་གསུམ་བྱ། ཐུན་འཇོག་ཁར་ཐིག་ལེ་ཨ་དང་བཅས་པ་སྙིང་གར་བདེ་ཕྲི་ལེ་ལྕི་ཏིག་གིས་གནས་པ་ལ། བླ་མའི་སྐུ་ལས་བདུད་རྩི་རྒྱུན་བབ་དབུ་མའི་ནང་ཐམས་ཅད་ཁེངས། བླ་མ་ཚངས་བུག་གི་ཁར་བྱོན་རྡོ་རྗེ་རྒྱ་གྲམ་ཧཾ་ཡིག་གི་མཚན་པར་གྱུར་པས་བཀག་པར་མོས་ལ་འབྲུ་གསུམ་རླུང་དང་སྦྱར་བའི་རྡོར་བཟླས་བྱས་པས་ཚེ་གེགས་ཞི་བའི་རྟེན་འབྲེལ་དང༌། །ཀློང་སྙིང་གཞི་ལམ་འབྲས་བུའི་སྨོན་ལམ་སོགས་ཀྱིས་མཚམས་སྦྱོར་བྱ། དེ་ལྟར་ཞག་བདུན་སོགས་བརྩོན་པས་མགོ་བོ་ལྕི་ཐིང་གིས་ན་བ་དང༌། ཚངས་བུག་བརྡོལ་ཏེ་ཀུ་ཤ་ཟུག་པས། ཆུ་སེར་བརྡོལ་བ་སོགས་རྟགས་མ་ཐོན་བར་སྦྱངས། རྒྱུན་དུ་དམིགས་པ་མ་བརྗེད་ཙམ་བྱ། ནམ་ཞིག་བཟློག་ཏུ་མེད་པའི་འཆི་ལྟས་ཤར་བའི་ཚེ་ལས་ལ་སྦྱར་བར་བྱ་སྟེ། འཇིག་རྟེན་འདིར་སྣང་ལ་ཆགས་ཞེན་རྩ་བ་ནས་ཕྱུང༌། དེའི་ཕྱོགས་སུ་བློ་སྐད་ཅིག་ཀྱང་མི་འཕྲེང་བར་འཕོ་བའི་དམིགས་པ་རྩེ་གཅིག་པས། སྤྱི་བོར་བླ་མ་བསྒོམ་པ་སོགས་སྔར་སྦྱངས་པའི་སྐབས་ལྟར་ལ་ཞིང་ཁམས་སུ་འགྲོ་བའི་བྲོད་པ་དང་སེམས་སྤྲོ་སང་ངེ་བ་བྱས་ནས། སྤྱི་བོའི་རྒྱ་གྲམ་བསལ་ལ་ཚངས་བུག་ཧ་རེ་ཡོད་པར་བསམ། སྙིང་གའི་ཐིག་ལེ་བླ་མའི་ཐུགས་ཀར་བསྟིམས་པ་ལས་མར་མི་འབེབས་པར་སླར་སྙིང་གར་ཐིག་ལེ་གསལ་བཏབ་ལ་ཡང་ནས་ཡང་དུ་སྦར། འཕོ་བར་ཉེ་བ་ན་བླ་མ་ཇེ་མཐོར་གཤེགས་ནས་ཡལ་ཏེ་འཕོ་བྱ་འཕོ་བྱེད་བྲལ་བའི་ཀ་དག་གི་དབྱིངས་དང་རིག་པ་བསྲེས་ལ་བཞག་གོ །དེས་ཀྱང་བར་དོའི་འོད་གསལ་ངོས་ཟིན་ཅིང་གཞོན་ནུ་བུམ་སྐུར་བྱང་ཆུབ་པར་འགྱུར་རོ། །ཅེས་པའང་ལམ་འདི་ལ་མཆོག་ཏུ་དད་ཅིང་མོས་པའི་པདྨ་ཐར་ལམ་ནས་བསྐུལ་ངོར་ཁྲིད་ཡིག་ཐིག་ལེ་གསང་རྫོགས་ཀྱི་དགོངས་པ་བཞིན་སྔགས་བན་རྒན་པོ་ཐེག་མཆོག་བསྟན་པའི་རྒྱལ་མཚན་གྱིས་ངག་འདོན་སྙིང་པོར་དྲིལ་ཏེ་བྲིས་པ་དོན་དང་ལྡན་པར་གྱུར་ཅིག །མངྒ་ལཾ།། །།