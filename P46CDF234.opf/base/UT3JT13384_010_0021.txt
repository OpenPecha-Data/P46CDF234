༄༅། །ཚེ་གཡང་འགུག་པ་ལ་སྦྱར་རྒྱུའི་བསང་མཆོད་འདོད་རྒུའི་སྤྲིན་ཕུང་ཅེས་བྱ་བ་བཞུགས་སོ། ༈ །བླ་མ་ནོར་ལྷའི་ཚོགས་ལ་བསང་མཆོད་འབུལ་བར་འདོད་པས་བསང་རྫས་མཆོད་གཏོར་རྣམས། རྃ་ཡྃ་ཁྃ། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབ། དབྱངས་རོལ་དང་བཅས། ཀྱཻ། ཆོས་དབྱིངས་ཞིང་ཀུན་རྒྱས་པར་གང་བ་ཡི། །བླ་མ་རྩ་གསུམ་ནོར་ལྷ་རྒྱ་མཚོའི་ཚོགས། །འདིར་གཤེགས་ཉི་ཟླ་པདྨའི་གདན་ལ་བཞུགས། །ཟག་མེད་བསང་མཆོད་བདུད་རྩིའི་སྤྲིན་ཕུང་བཞེས། ཀྱཻ། སྔོན་གྱི་དྲང་སྲོང་ཆེན་པོའི་ལུགས་བཞིན་དུ། །གོས་དཀར་འབར་བ་ཆེན་པོའི་མེ་ཡི་ཀློང༌། །བཟང་ཤིང་སྣ་ཚོགས་སྦྱར་བའི་དུད་སྤྲིན་འཐིབས། །ཕྱེ་མར་གངས་རི་ལྟར་སྤུངས་ཇ་ཆང་དང༌། །བདུད་རྩི་འོ་མའི་གསེར་སྐྱེམས་མཚོ་ལྟར་བསྐྱིལ། །རྣམ་མང་སྲིད་དང་ཞི་བའི་འབྱོར་པ་དང༌། །ཕུན་ཚོགས་དཔལ་ཀུན་དབང་དུ་བྱེད་པ་ཡི། །བཀྲ་ཤིས་རྫས་རྟགས་རིན་ཆེན་སྣ་བདུན་དང༌། །ཉེ་བའི་རིན་ཆེན་བདུན་དང་འདོད་འཇོའི་བ། །དཔག་བསམ་ཤིང་དང་ཁྲུས་རྫིང་སྐྱེད་ཚལ་དང༌། །རིན་ཆེན་སྣ་ཚོགས་རི་བོས་ཁོར་ཡུག་བརྗིད། །ལྷ་དང་ཀླུ་དབང་གྲུབ་པ་རིག་འཛིན་དང༌། །དྲང་སྲོང་ཚོགས་ཀྱིས་ཉེ་བར་བསྟེན་པ་ཡི། །བྲག་རིའི་བ་གམ་བཀོད་ལེགས་སྨན་ཤིང་གི། །ནགས་ཚལ་ཉམས་དགའ་ལྷ་མིའི་མེ་ཏོག་དང༌། །བྱ་དང་རི་དྭགས་སྤུ་སྡུག་ཡིད་དུ་འོང༌། །རྟ་གཡག་མ་ཧེ་གནག་ལུག་ལ་སོགས་པ། །མདོར་ན་སྲིད་པ་གསུམ་གྱི་འབྱོར་པའི་ཚོགས། །གཅིག་ཏུ་སྤུངས་པའི་མཆོད་སྤྲིན་ཆེན་པོ་དང༌། འདོད་པའི་ཡོན་ཏན་རྣམས་མང་འཕྲུལ་པ་ཡིས། །སྔོ་སང་དུ་བའི་ལྷ་མོ་ཡིད་འཕྲོག་མས། །ཟག་མེད་བདེ་བའི་དབང་པོ་དགྱེས་བསྐྱེད་པའི། །འདོད་ཡོན་དྲུག་གི་མཆོད་པའི་རོལ་མོ་ནི། །ཀུན་ཏུ་བཟང་པོ་ཏིང་ངེ་འཛིན་གྱི་སྒོ། །ནམ་མཁའ་མཛོད་ཀྱི་སྒྱུ་འཕྲུལ་བསམ་ལས་འདས། །འཛད་མེད་དཔག་པར་དཀའ་བའི་དགྱེས་སྤྲིན་འདིས། །མ་ཧཱ་གུ་རུ་ཨོ་རྒྱན་ཚེ་དཔག་མེད། །རྒྱས་མཛད་རཏྣ་ཐོད་ཕྲེང་ཡབ་ཡུམ་དང༌།

།གནོད་སྦྱིན་གཏེར་འཆང་རྒྱ་མཚོའི་སྡེ་དཔོན་ནི། །རིན་ཆེན་མང་སྤྲུལ་རྒྱལ་ཆེན་རྣམ་ཐོས་སྲས། །ལྷ་མོ་དཔལ་དང་རྟ་བདག་བརྒྱད་ལ་སོགས། །འཁོར་ཚོགས་སྤྲུལ་པར་བཅས་པ་ཐམས་ཅད་དང༌། །བྱང་ཆུབ་སེམས་མ་ནོར་གྱི་རྒྱུན་སྟེར་མ། །རྨུག་འཛིན་དབང་པོ་ལ་སོགས་ནོར་གྱི་ལྷ། །བྱཻ་བ་བསམ་མི་ཁྱབ་པ་ཐམས་ཅད་ལ། །བདུད་རྩི་བསང་གི་མཆོད་པ་འདི་འབུལ་ལོ། །དགྱེས་པའི་ཞལ་བཟང་ཉི་ཟླ་ལྟར་གསལ་ཞིང༌། །ཕུན་ཚོགས་དགེ་ལེགས་ནོར་བུའི་དངོས་གྲུབ་སྟེར། །དབུལ་བའི་གདུང་སེལ་འདོད་རྒུའི་འབྱོར་པ་ཡིས། །སྲིད་ཞིའི་ལེགས་ཚོགས་དཔག་བསམ་ཤིང་ལྟར་རྒྱས། །སྙན་གྲགས་ལྷ་ཡི་རོལ་མོ་ཕྱོགས་བཅུར་ཁྱབ། །ཕུན་ཚོགས་སྡེ་བཞི་དབང་དུ་བསྡུ་བ་དང༌། །སྦྱིན་པའི་ཕར་ཕྱིན་རྫོགས་པའི་བཀྲ་ཤིས་སྩོལ། །ཅེས་ཕྱེ་མར་གསེར་སྐྱེམས་མཆོད་དོ། །ཅེས་པའང་རྡོར་འཛིན་བླ་མ་ཆོས་གྲགས་ཀྱིས་སྐྱེས་དང་བཅས་བསྐུལ་བའི་བཞེད་སྐོང་དུ་འཇམ་དབྱངས་བློ་གྲོས་རྒྱ་མཚོས་ཀཿཐོག་རྡོ་རྗེ་གདན་དུ་བྲིས་པ་དགེ་ལེགས་སུ་གྱུར་ཅིག །མངྒ་ལཾ།། །།