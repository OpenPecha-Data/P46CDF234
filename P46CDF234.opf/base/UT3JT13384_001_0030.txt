༄༅། །ཇོ་བོ་བཀའ་གདམས་པའི་གཞུང་གདམས་མན་ངག་མཐའ་དག་གི་བརྗོད་བྱ་མདོར་བསྡུས་པའི་གླུ་དབྱངས་ཕན་བདེའི་ཤིང་རྟ་ཞེས་བྱ་བ། རིགས་ཅན་གསུམ་གྱི་སྟོན་མཆོག་ཤཱཀྱ་ཡི་སེང་གེ། །གང་དེའི་རྒྱལ་སྲས་ཐུ་བོ་མ་ཕམ་དང་འཇམ་དབྱངས། །འཛམ་གླིང་ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད། །གྲུབ་བརྙེས་བྱེ་བའི་གཙུག་རྒྱན་ཏེ་ལོ་དང་ནཱ་རོ། །ཟབ་རྒྱས་ཉམས་སུ་ལེན་པའི་བཀའ་སྲོལ་དང་བྱིན་རླབས། །གཅིག་བསྡུས་ཇོ་བོ་ཡབ་སྲས་བརྒྱུད་འཛིན་དང་བཅས་པའི། །རྣམ་ཐར་སྙིང་ནས་དྲན་པས་གསོལ་བ་རང་འདེབས་ན། །ཐུགས་རྗེས་བྱིན་གྱིས་རློབས་ཤིག་བཀའ་གདམས་ཀྱི་བླ་མ། །ལུང་རྟོགས་ཕྲིན་ལས་མཐར་ཕྱིན་ལྷ་གཅིག་གི་ཐུགས་དམ། །ཆེ་བ་བཞི་དང་ལྡན་པའི་བྱང་ཆུབ་གྱི་ལམ་རིམ། །ཉན་བཤད་ཚུལ་བཞིན་བསྒྲུབ་པའི་སྐལ་བཟང་ལ་སྦྱར་བས། །རང་གཞན་དོན་གཉིས་འགྲུབ་པར་བྱིན་གྱིས་རང་རློབས་ཤིག །མཚན་ཉིད་ཀུན་དང་ལྡན་པའི་ཐེག་མཆོག་གི་བཤེས་གཉེན། །ལེགས་ཚོགས་རྒྱ་མཚོ་ལྟ་བུའི་འབྱུང་གནས་སུ་མཐོང་ནས། །བསམ་དང་སྦྱོར་བ་གཉིས་ཀྱིས་ཚུལ་བཞིན་དུ་བསྟེན་པས། །ལམ་གྱི་རྩ་བ་ཚུགས་པར་བྱིན་གྱིས་རང་རློབས་ཤིག །དལ་འབྱོར་རྙེད་དཀའ་འཇིག་སླའི་ངང་ཚུལ་ལ་བསམས་ནས། །ངན་སོང་སྡུག་བསྔལ་དྲན་པས་སྐྱབས་གསུམ་ལ་བསྙེན་ཅིང༌། །མངོན་མཐོ་སྒྲུབ་བྱེད་སྐྱེས་བུ་ཆུང་ངུ་དང་ཐུན་མོང༌། །ལས་འབྲས་བླང་དོར་བརྩོན་པར་བྱིན་གྱིས་རང་རློབས་ཤིག །ཁམས་གསུམ་འཁོར་བའི་སྡུག༷་བསྔལ༷་མཐའ་དག་གི་འབྱུང་ཁུངས། །ལས་ཉོན་ཀུན༷་འབྱུང༷་འགོག༷་པའི༷་བདེན་པ་ལ་དམིགས་ནས། །ཐར་པ་སྒྲུབ་བྱེད་སྐྱེས་བུ་འབྲིང་པོ་དང་ཐུན་མོང༌། །བསླབ་གསུམ་ལམ་ལ་བརྟེན་པར་བྱིན་གྱིས་རང་རློབས་ཤིག །འགྲོ་ཀུན་མར་ཤེས་དྲིན་དྲན་ཕན་འདོགས་ལ་ཞུགས་ཤིང༌། །ཚད་མེད་བྱམས་དང་སྙིང་རྗེ་ལྷག་བསམ་གྱི་སྦྱོར་བས། །རྣམ་མཁྱེན་སྒྲུབ་བྱེད་སྐྱེས་བུ་ཆེན་པོ་ཡི་ལམ་མཆོག །བྱང་ཆུབ་སེམས་གཉིས་འབྱོང་པར་བྱིན་གྱིས་རང་རློབས་ཤིག

།དཀོན་མཆོག་ལས་འབྲས་དད་པ་སྐྱེས་ཚོམ་གྱི་བརྗོད་གཞི། །རང་གཞན་ཕན་བདེ་སྦྱོར་བ་བསླབ་སྤྱོད་ཀྱི་ལམ་བཟང༌། །ཞི་ལྷག་ཟུང་འབྲེལ་ཏིང་འཛིན་ས་རྒྱན་གྱི་འབྲས་བུ། །གཞུང་ལུགས་གདམས་པར་འཆར་བར་བྱིན་གྱིས་རང་རློབས་ཤིག །སྔོན་འགྲོ་རྟེན་དང་དངོས་གཞི་བྱང་སེམས་ལ་སྦྱངས་ཤིང༌། །རྐྱེན་ངན་ལམ་ཁྱེར་ཚེ་གཅིག་ཉམས་ལེན་དུ་དྲིལ་བས། །བླཽ་སྦྱོང་མཐར་ཕྱིན་བསླབ་བྱ་དམ་ཚིག་དང་ལྡན་པའི། །གདམས་ངག་ཉམས་སུ་མྱོང་བར་བྱིན་གྱིས་རང་རློབས་ཤིག །སྐྱབས་གནས་བླ་མ་དྲན་པ་ཉམས་རྟོགས་ཀྱི་ཞིང་ས། །ལྷ་སྔགས་རྣལ་འབྱོར་བསྒོམ་པ་གསང་ཆེན་གྱི་ཐབས་མཁས། །སྙིང་རྗེ་སྟོང་ཉིད་ཟུང་འབྲེལ་ཐེག་མཆོག་གི་གཞུང་ལམ། །མན་ངག་གནད་དུ་སྨིན་པར་བྱིན་གྱིས་རང་རློབས་ཤིག །མདོར་ན་ལྟ་གཞི་ལུས་ཀྱི་དཀྱིལ་འཁོར་ལ་རྫོགས་པས། །རྗོད་བྱེད་སྡེ་སྣོད་གསུམ་གྱི་ལེགས་བཤད་ཀྱི་ངག་དང༌། །བརྗོད་བྱ་བསླབ་གསུམ་དག་པས་སེམས་ཉིད་ལ་བརྒྱན་པའི། །བཀའ་གདམས་རྣམ་ཐར་འབྱོངས་པའི་སྨོན་ལམ་ཞིག་ཞུའོ། །ཞེས་པའང་བཀའ་གདམས་རིན་པོ་ཆེའི་རྣམ་ཐར་ལ་ལྷག་པར་དད་ཅིང༌། དེའི་གཞུང་ལུགས་མང་དུ་ཐོས་པའི་བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས། བྱང་རྭ་བསྒྲེང་རྒྱལ་བའི་དབེན་གནས་སུ་འབྱོར་བའི་སྐབས་གློ་བུར་དུ་ཡིད་ལ་ཤར་བ་དང༌། སྔ་སོར་རྒྱུད་སྨད་དགེ་སློང་དགེ་བའི་བཤེས་གཉེན་ཛྙཱ་ནའི་མཚན་ཅན་གྱིས་ཀྱང་འདི་ལྟ་བུ་ཞིག་བྲིས་ཤིག་ཅེས་བསྐུལ་བ་རྗེས་སུ་དྲན་ཏེ་རྩེ་གཅིག་གུས་པའི་ཡིད་ཀྱིས་གསོལ་བ་བཏབ་པ་དགེ་ལེགས་སུ་གྱུར་ཅིག། །།