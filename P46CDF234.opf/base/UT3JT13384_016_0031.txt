༄༅། །སྙན་བརྒྱུད་ཡང་ཕུར་སྦྲགས་མའི་ཟབ་ཏིག་གི་རྫོགས་རིམ་གུད་སྦས་ཀྱི་དམིགས་ཁྲིད་ཟབ་གསང་ཌཱ་ཀའི་ཐུགས་ཏིག་མཆོག་གི་ཡེ་ཤེས་གྲུབ་པའི་གསེང་ལམ་བཞུགས་སོ།། །ན་མོ་གུ་རུ་ཤྲཱི་ཧེ་རུ་ཀ་མཎྜ་ལ་བྷྱཿ འཁོར་འདས་ཆོས་ཀུན་མི་འགྱུར་བདེ་ཆེན་དབྱིངས། །གསང་གསུམ་ཡེ་ཤེས་དྲྭ་བར་སྡོམ་མཛད་པའི། །ཧེ་རུ་ཀ་དཔལ་བླ་མའི་དཀྱིལ་འཁོར་དང༌། །མི་ཕྱེད་རྡོ་རྗེ་གཞོན་ནུས་བདག་སྐྱོངས་ཤིག །ཤིན་ཏུ་ཐུན་མིན་སྙན་བརྒྱུད་གསང་བའི་གནད། །འཇམ་མགོན་བླ་མའི་དགོངས་བཅུད་རྡོ་རྗེའི་ཚིག །བདག་གི་སྐལ་པར་བབ་པའི་ཟབ་མོའི་ལམ། །ཅུང་ཟད་བཀྲལ་ལ་ཌཱ་ཀིའི་གནང་བ་སྩོལ། །དེ་ལ་འདིར་སངས་རྒྱས་ཀུན་གྱི་ཡེ་ཤེས་ཀྱི་ཁྱབ་བདག་རྗེ་བཙུན་འཇམ་པའི་དབྱངས་ཉིད་རིས་མེད་བསྟན་པ་ཡོངས་རྫོགས་ཀྱི་མངའ་བདག་ཏུ་གདོད་ནས་གྲུབ་པའི་ཐུགས་བསྐྱེད་ཀྱིས་སྙིགས་དུས་སྐྱོབ་པའི་འདྲེན་པར་བསམ་བཞིན་བྱོན་པ་འཇམ་དབྱངས་མཁྱེན་བརྩེའི་དབང་པོ་པདྨ་འོད་གསལ་མདོ་སྔགས་གླིང་པ་ལ་ཐུན་མོང་མ་ཡིན་པའི་རྣམ་ཐར་གྱི་ཁྱད་ཆོས་བཀའ་བབ་བདུན་དུ་བཞུགས་པའི་བདུན་པ་སྙན་བརྒྱུད་ཀྱི་སྐོར་ལ། རྗེ་ཉིད་དགུང་གྲངས་བརྒྱད་དུ་ཕེབས་པར་འབྱུང་གདོན་གྱི་བར་ཆད་ཀྱིས་ཐུགས་ཀྱི་གསང་བ་ལ་རྒོལ་མ་ནུས་ཀྱང་སྐུ་ལུས་ཞུགས་ཀྱིས་ཚིགས་པའི་སྙུན་ཟུག་གིས་ཉེན་སྐབས་མེ་ཕག་ཟླ་བ་དགུ་པའི་ཚེས་བཅུའི་ཐོ་རངས་སུ་སྣང་སེམས་འདྲེས་པའི་ཐུགས་ཉམས་ཤིན་ཏུ་གསལ་བར་སངས་རྒྱས་ཀུན་འདུས་རྡོ་རྗེ་ཐོད་ཕྲེང་རྩལ་ཡབ་ཡུམ་གྱིས་རྡོ་རྗེ་ཕུར་པའི་དཀྱིལ་འཁོར་དུ་དབང་བསྐུར་བས་བར་ཆད་ཀྱི་གཡུལ་ལས་རྒྱལ། སླར་དགུང་གྲངས་ཞེ་བདུན་སྐོར་མཚོ་རྒྱལ་གྱིས་བརྡས་བསྐུལ་ཏེ་དབང་དང་ཕྲིན་ལས་གྱི་བྱང་བུ་ཙམ་གཏན་ལ་ཕབ་པའི་དགེ་མཚན་ཅན་གྱི་སྙན་བརྒྱུད་ཡང་ཕུར་སྦྲགས་མ་ཞེས་འཇམ་མགོན་བློ་གྲོས་མཐའ་ཡས་ལ་ཆིག་བརྒྱུད་དུ་ཐོག་མའི་ཆོས་སྒོ་ཕྱེ། དེས་རྩ་བའི་ཆས་བདག་གནུབས་ནམ་མཁའི་སྙིང་པོའི་རྣམ་འཕྲུལ།

སྐུའི་སྐྱེ་བ་ཐམས་ཅད་དུ་རྡོ་རྗེ་ཕུར་པས་རྗེས་སུ་བཟུང་བའི་བདག་ཅག་གི་རིགས་ཀྱི་བདག་པོ་རྡོ་རྗེ་དབང་མཆོག་དགྱེས་པ་རྩལ་སོགས་ལ་མནོག་ཆོས་སུ་བསྩལ། དེ་དག་གིས་ཐུགས་ཉམས་བཞེས་ཤིང་དངོས་གྲུབ་ཀྱི་མཚན་མ་བརྙེས་པ་ལས། སླར་ཡང་རྗེ་ཉིད་ཀྱི་རྣམ་འཕྲུལ་ལྔ་འབྱུང་བར་ལུང་བསྟན་པའི་ཡ་གྱལ། མཁས་གྲུབ་རྒྱ་མཚོའི་དཔལ་མགོན་ཀུན་མཁྱེན་བླ་མ་འཇམ་པའི་དབྱངས་ཆོས་ཀྱི་བློ་གྲོས་སམ་གསང་བའི་མཚན་རང་བྱུང་པདྨ་གླིང་པ་ལ་སླར་ཡང་དེའི་རྫོགས་རིམ་རྡོ་རྗེའི་ཚིག་རྐང་དགོངས་ཀློང་ཡེ་ཤེས་ཀྱི་གསང་མཛོད་ལས་གཏན་ལ་ཕབ་པ་རྡོ་རྗེ་ཐེག་པའི་གསེང་ལམ་ལ་སྤྱོད་པའི་སྐལ་བཟང་རྡོ་རྗེའི་རིགས་སུ་དབུགས་འབྱིན་ཐོབ་པ་རང་བྱུང་འོད་གསལ་ཐུགས་མཆོག་རྡོ་རྗེ་བདག་ལ་ཆིག་བརྒྱུད་དུ་བསྩལ་བའི་ཐུན་མིན་གདམས་པའི་སྲོག་བཅུད་ཉིད་ཇི་ལྟར་ནུས་པ་འཆད་པ་ལ། རྡོ་རྗེའི་སྔགས་ཀྱི་གསང་བས་མདོར་བསྟན་པ་དང༌། ཉམས་ལེན་གྱི་ལམ་དངོས་བཤད་པའོ། །དང་པོ་ནི། གཏེར་གཞུང་རྡོ་རྗེའི་ཚིག་རྐང་ལས། ཤྲཱི་ཧེ་རུ་ཀ་ཧྃ། ཞེས་པ་སྟེ། རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་དང་བྲལ་བ་སྟེ། །ཀ་ནི་གང་དུའང་མི་གནས་པའོ། །ཞེས་གསུངས་པ་གང་བསྒྲུབ་བྱའི་གཞི་ཆོས་ཉིད་གཉུག་མའི་ངོ་བོ་ཀ་དག་གི་ཀློང་ན་འཁོར་འདས་སྤང་བླང་གི་མཚན་མའི་འདུ་འགོད་ཡེ་ནས་མ་དམིགས་པ་ཆོས་དབྱིངས་རྣམ་ཐར་སྒོ་གསུམ་དུ་དག་ཀྱང༌། ཆོས་ཉིད་ཀྱི་རང་ངོ་ན་ཟག་མེད་སྐུ་དང་ཡེ་ཤེས་རྒྱ་མཚོ་ཉི་མ་དང་འོད་ཟེར་བཞིན་འདུ་འབྲལ་མེད་པ་ལྷུན་གྱིས་གྲུབ་པའི་བདག་ཉིད་ནི་སངས་རྒྱས་ཀུན་གྱི་གསང་བ་ཟབ་མོའི་གནས་ལུགས་མཐར་ཐུག་དེ་ཁོ་ན་ཉིད་དེ། འདི་ནི་གཟུང་འཛིན་འཁྲུལ་པས་ནམ་ཡང་མི་ཕྱེད་པའི་རྡོ་རྗེའི་ཆོས་ཉིད། མཆོག་ཏུ་མི་འགྱུར་བའི་བདེ་བ་ཆེན་པོའི་བདག་ཉིད་དུ་ལྷུན་གྱིས་གྲུབ་པ་འཕགས་པའི་རྟོགས་བྱ་མཐར་ཐུག

།ཆོས་ཕུང་བརྒྱད་ཁྲིའི་བསྟན་བྱའི་ངེས་དོན་ད་ཁོ་ན་ཉིད་རྨད་དུ་བྱུང་བ་གང༌། འཁོར་འདས་བརྟན་གཡོ་ཀུན་ལ་དངོས་མེད་དངོས་པོའི་སྲོག་གི་ཐིག་ལེའི་ཚུལ་དུ་ཐོག་མ་ཉིད་ནས་ཁྱབ་ཀྱང༌། དངོས་པོའི་ཆོས་ལས་འདས་པའི་བདག་ཉིད་ནི་གནས་ལུགས་དོན་གྱི་ཡང་དག་ཧེ་རུ་ཀ་དཔལ་ཆེན་པོ་སྟེ། དེ་ལྟར་བཞུགས་པའི་གནས་ལུགས་དེ་ནི་ད་ལྟ་ནས་སེམས་ཅན་ཀུན་ལ་ཡོད་ཀྱང་ས་འོག་གི་གཏེར་བཞིན་རང་ངོ་རང་གིས་མ་མཐོང་བར། འཁྲུལ་རྟོག་གཟུང་འཛིན་གྱིས་བསླད་པས་རང་གི་ཆོས་ཉིད་ཇི་བཞིན་མ་རྟོགས་པ་རབ་རིབ་ཀྱི་སྐྲ་ཤད་བཞིན་ལོག་རྟོག་གིས་བསྒྲིབས་ནས་ཡིན་ལུགས་ཀྱི་ཡོན་ཏན་མངོན་དུ་མ་གྱུར་པའི་སྒྲིབ་པ་སྦྱང་བྱར་གྱུར་པ་གློ་བུར་བ་ཉིད། ཆོས་ཉིད་ཀྱི་གནས་ལུགས་དང་མཐུན་པའི་བཞུགས་ཚུལ་དོན་དམ་བདེན་པ་འཁོར་འདས་མཉམ་ཉིད་ཀྱི་ལྟ་བ་དང༌། ཡེ་ཤེས་དེའི་སྣང་ཆ་སྐུ་དང་ཡེ་ཤེས་ཀྱི་རོལ་པ་སྣང་སྲིད་སྣོད་བཅུད་གདན་གསུམ་གྱི་འཁོར་ལོར་ཤར་བར་དག་པའི་ཀུན་རྫོབ། གནས་སྣང་ཙམ་ལས་དོན་ལ་སྣང་སྟོང་གཉིས་མེད་མཉམ་ཉིད་ཆོས་སྐུའི་ཡིན་ལུགས་ལྷག་པའི་ཆོས་སྐུ་བདེན་པ་དབྱེར་མེད་དུ་ཤེས་པས། སྒྲུབ་བྱེད་ཀྱི་ལམ་བསྐྱེད་རྫོགས་ཀྱི་རྣལ་འབྱོར་ཟབ་མོ་གནད་དུ་བསྣུན་པས་གནས་སྣང་མཐར་ཐུག་དང་མཐུན་པའི་ཟབ་མོའི་ལམ་གྱིས་གློ་བུར་འཁྲུལ་པའི་སྒྲིབ་པ་སྦྱོང་བྱེད་དུ་གྱུར་པ་ཡང་བདེ་སྟོང་དབྱེར་མེད་ཡེ་ཤེས་ཆེན་པོའི་རང་བཞིན་ལས་མ་འདས་པས་དེ་ནི་བགྲོད་པ་ལམ་གྱི་ཧེ་རུ་ཀ་དཔལ། ལམ་དེའི་དོན་གྱི་གནས་ལུགས་ཀྱི་བཞུགས་ཚུལ་མངོན་དུ་གྱུར་ཏེ་འཁྱག་རོམ་ཆུར་ཞུ་བ་བཞིན་འཁྲུལ་པའི་རྒྱུ་འབྲས་དབྱིངས་སུ་དག་སྟེ། རྣམ་ཐར་སྒོ་གསུམ་ཆོས་དབྱིངས་ཤིན་ཏུ་རྣམ་པར་དག་པ་ཆོས་སྐུ། བདེ་ཆེན་ཁ་སྦྱོར་བདུན་གྱི་ངེས་པ་ལྔ་ལྡན་ལོངས་སྐུ། ཐུགས་རྗེའི་ཡེ་ཤེས་ཀྱིས་ནམ་མཁའ་ཇི་སྲིད་དུ་འགྲོ་བའི་དོན་མཐའ་ཀླས་པ་མཛད་པ་སྤྲུལ་སྐུ། སྐུ་གསུམ་དབྱེར་མེད་ངོ་བོ་ཉིད་སྐུ་དང་མི་འགྱུར་རྡོ་རྗེའི་སྐུ་ལྔའི་དབྱིངས་སུ་མངོན་པར་བྱང་ཆུབ་པའི་ཡེ་ཤེས་བདེ་བ་ཆེན་པོ་ལས་ཞི་ཁྲོའི་འཁོར་ལོ་མི་ཟད་རྒྱན་གྱི་སྤྲིན་སྤྲོ་བསྡུས་ཁྱབ་བདག་ཏུ་གྱུར་པ་གྲུབ་འབྲས་མཐར་ཐུག་གི་ཧེ་རུ་ཀ་དཔལ་ཏེ།

དེ་ལྟར་གསུམ་དུ་དབྱེ་བ་ཡང་སྣང་ཚུལ་གྱི་དབྱེ་བས། མ་དག་པ། དག་དང་མ་དག་འདྲེས་པ། ཤིན་ཏུ་དག་པས་བརྡར་བཏགས་ཀྱང་དོན་ལ་གནས་ལུགས་ངོ་བོའི་ཆ་ནས་ཐ་དད་དུ་མི་གནས་པ་ཐིག་ལེ་ཉག་གཅིག་ཏུ་ཡིན་པ་ཡང་དག་གྲུབ་པ་གཅིག་པུ་ཞེས་གྲགས་པ་སྟེ། དེས་ན་ཤྲཱི་ཞེས་པས་གཉིས་མེད་ཀྱི་ཡེ་ཤེས། ཧེས་སྟོང་ཉིད་རྣམ་ཀུན་མཆོག་ལྡན། རུས་ཐབས་བདེ་བ་ཆེན་པོའི་དོན་མཚོན་བསྟན་པའོ། །རྒྱུད་གཞན་ལས་གཞི་ལམ་འབྲས་བུའི་རྡོ་རྗེ་གཞོན་ནུ་ཞེས་གསུངས་པ་སྒྲུབ་བཀའ་སོ་སོའི་སྐུ་དང་མཚན་གྱི་རྣམ་པས་ཁྱད་ཆོས་ཀྱི་དབྱེ་བ་ཙམ་ལས་མཐར་ཐུག་གི་དོན་གྱི་ངོ་བོ་གཏན་ལ་དབབ་བྱའི་གནད་གཅིག་ཏུ་འབབ་པའོ། །དེ་ཐམས་ཅད་ཀྱི་དོན་རྡོ་རྗེ་གསང་བའི་ཚིག་འདིས་བསྟན་པས་ཚུལ་བཞིན་ཉམས་སུ་བླངས་བས་དངོས་གྲུབ་བདེ་བ་ཆེན་པོའི་ས་ལ་སྦྱོར་བས་ངོམས་པའི་ཚུལ་གྱིས་ཧཾ༔ ཞེས་མཚོན་པ་སྟེ་འོག་ནས་བཤད་པའི་ལམ་ཐམས་ཅད་འདིས་མཚོན་པ་ཡིན་ནོ། །གཉིས་པ་ལ། གཞུང་ལས། སྨིན་ཅིང་གྲོལ་བར་བྱེད་པ་ཡི༔ ཟབ་མོའི་ཁྲིད་ཀྱི་རིམ་པ་ནི༔ སྔོན་འགྲོ་དངོས་གཞི་རྗེས་གསུམ་མོ༔ ཞེས་གསུངས་པ་ལྟར་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད་རིམ་དངོས་སོ། །དང་པོ་ནི། ཡིད་ཅན་ཀུན་ལ་རྒྱུ་རྡོ་རྗེ་བཞི་ཡི་བདག་ཉིད་ཁམས་བདེ་བར་གཤེགས་པའི་ངོ་བོའི་གཤིས་སུ་བཞུགས་པ་ཉིད། བླ་མ་སྐུ་བཞིའི་ཁྱབ་བདག་ཧེ་རུ་ཀ་ཆེན་པོའི་སྐུ་གསུང་ཐུགས་ཡེ་ཤེས་རྡོ་རྗེའི་དཀྱིལ་འཁོར་དུ་བཅུག་ནས། བུམ་པ། བདུད་རྩི། རིག་མ། ཤེལ་རྡོ་བཞིས་དོན་སྣང་སྟོང་བུམ་དབང༌། གསལ་སྟོང་གསང་དབང༌། བདེ་སྟོང་ཤེར་དབང༌། རིག་སྟོང་བཞི་པའི་དབང་བཞི་བསྐུར་ནས། ལུས་རྩ། ངག་རླུང༌། ཡིད་ཐིག་ལེ། དོན་དམ་ཡེ་ཤེས་ཀྱི་སྒྲིབ་པ་བཞི་སྦྱངས་ནས། བསྐྱེད་རིམ། རྫོགས་རིམ་རང་ལུས། གཞན་ལུས། ཕྱག་རྒྱ་ཆེན་པོའི་ལམ་བཞི་སྒོམ་པའི་སྣོད་རུང་དུ་བྱས་ཏེ་ཉམས་སུ་བླངས་བས། ཆོས་ལོངས་སྤྲུལ་སྐུ་ངོ་བོ་ཉིད་ཀྱི་སྐུ་བཞིའི་ས་ལ་སྦྱོར་བ་སྟོད་ལས་བྱང་ཆུབ་སྒྲུབ་པའི་དབང་ཡང་དག་ཧེ་རུ་ཀའི་དཀྱིལ་འཁོར་ལ་བསྟེན་ནས་བསྐུར་བ་དང༌།

དཔལ་ཆེན་རྡོ་རྗེ་ཕུར་པའི་སྐུ་གསུང་ཐུགས་དང་གཉིས་མེད་དུ་བྱིན་གྱིས་བརླབས་ཏེ་གདུག་ཅན་རྣམས། རིག་པ་མཆོག་གི་རྒྱུད་ལས། ལྷ་དབྲལ་གཟུགས་ལ་དབབ་པ་དང༌། །བྱད་དུ་གཞུག་དང་སྨྱོ་རུ་གཞུག །རྡུལ་དུ་བརླག་དང་ཞལ་དུ་བསྟབ། །དེ་ཡང་ཕོ་ཉ་འཕྱང་སྔགས་རྫས། །ཏིང་འཛིན་དམོད་པས་ལས་རྫོགས་བྱ། །ཞེས་གསུངས་པ་ལྟར་དྲག་པོ་མངོན་སྤྱོད་ཀྱི་ཕྲིན་ལས་སྲུང་བཟློག་གསད་གསུམ་གྱིས་གཞི་བཟུང༌། གནན་སྲེག་འཕང་གསུམ་གྱིས་མཐའ་སྡུད་པའི་ལས་ཀྱི་རྗེས་སུ་གནང་བ་སྦྱིན་པ་སྨད་ལས་དགྲ་བགེགས་སྒྲོལ་བའི་རིམ་པ་སྟེ། དབང་དེ་གཉིས་ཀྱིས་སྨིན་པས་ལམ་ལ་འཇུག་པའི་སྐལ་ལྡན་དུ་བྱ་བའི་ཚུལ་གཏེར་གཞུང་རྩ་བའི་དགོངས་པ་ལོ་ཆེན་འཇམ་པའི་དབྱངས་བློ་གྲོས་མཐའ་ཡས་ཀྱི་གསུངས་པ་ལྟར་གྲུབ་པ་ལགས། དབང་སྲོག་རྒྱུད་ལ་འཛིན་པ་དམ་ཚིག་ལ་རག་ལས་པས་དབང་བཞི་དང་རྗེས་སུ་མཐུན་པའི་དམ་ཚིག་ལ་ཡང་རྩ་བ་སྐུ་གསུང་ཐུགས། ཡན་ལག་ཉི་ཤུ་རྩ་ལྔ། ཐུན་མོང༌། སྤྱི་དང་ཁྱད་པར། ལྷག་པའི་དམ་ཚིག་ཐམས་ཅད་ལས་མ་འདས་པས། མཐར་ཐུག་མེད་ཕྱལ་གཅིག་པུ་ལྷུན་གྲུབ་ཀྱི་དམ་ཚིག་ཆེན་པོ་བཞིས་ཀློང་དུ་ལ་ཟླ་བའི་ཚུལ་ལ་བསླབ་ཅིང་གོམས་པར་གཅེས་སོ། །གཉིས་པ་ཟབ་དོན་ཉམས་སུ་ལེན་པ་ཁྲིད་ཀྱི་རིམ་པ་དངོས་ལ། སྔོན་འགྲོ། དངོས་གཞི། རྗེས་ཀྱི་རིམ་པའོ། །དང་པོ་ལ། ཐུན་མོང༌། ཐུན་མིན། ཁྱད་པར་གྱི་སྔོན་འགྲོའོ། །དང་པོ་ནི། འཁོར་བར་ངེས་པར་འབྱུང་བ་ཡི༔ མི་རྟག་འཆི་བ་རྗེས་དྲན་ཅིང་༔ ལས་འབྲས་བླང་དོར་བརྩོན་པ་དང་༔ དལ་འབྱོར་རྙེད་དཀའི་རང་བཞིན་བསམ༔ ཞེས་པ་སྟེ་རང་རེ་རྣམས་ཐར་པ་དང་ཐམས་ཅད་མཁྱེན་པའི་ལམ་སྒྲུབ་པ་ལ་ཐོག་མ་ཉིད་དུ་མི་ཤེས་སུ་མི་རུང་བའི་གནད་འཁོར་བ་ལས་ངེས་པར་འབྱུང་བའི་བསམ་པ་ཁོ་ན་གལ་ཆེ་སྟེ། བདག་ཅག་གི་སྟོན་པས་ཆོས་འཁོར་ཀུན་གྱི་ཐོག་མར། དགེ་སློང་དག་འདི་ནི་སྡུག་བསྔལ་ལོ། །ཞེས་སྡུག་བསྔལ་ཤེས་པར་བྱ་བ་བརྩམས་ཏེ་གསུངས་པ་བཞིན་སྲིད་པའི་གནས་རིས་མཐོ་དམན་གང་དུ་སྐྱེས་ཀྱང་ངན་སོང་གསུམ་ནི་གཙོ་བོར་སྡུག་བསྔལ་གྱི་སྡུག་བསྔལ།

ལྷ་མི་ཕལ་ཆེར་འགྱུར་བའི་སྡུག་བསྔལ། བསམ་གཟུགས་ཀྱི་ཁམས་རྣམས་འདུ་བྱེད་ཀྱི་སྡུག་བསྔལ་ལས་མ་འདས། སྲིད་པའི་བྱ་བ་ཐམས་ཅད་སྡུག་བསྔལ་གྱི་རྟེན། འཁྲུལ་སྣང་ཐམས་ཅད་སྡུག་བསྔལ་གྱི་སྣོད། བྱ་བྱེད་ཐམས་ཅད་སྡུག་བསྔལ་གྱི་གྲོགས་ཁོ་ནར་གྱུར་པའི་གནས་སྣང་ལ་བསམ་པས་འཁོར་བའི་གནས་རིས་ལ་ཞེན་པ་གཏིང་ནས་ལོག་པ་ཞིག་མ་བྱུང་ན་མདོ་སྔགས་ཀྱི་ལམ་གང་ཉམས་སུ་བླང་ཀྱང་ལམ་ཡང་དག་ཞིག་ཏུ་འགྲོ་ཐབས་གཏན་ནས་མེད། གསང་སྔགས་ཀྱི་ལམ་གྱིས་སྡུག་བསྔལ་བདེ་ཆེན་དུ་ཤར་བའི་གནད་ཀྱང་སྲིད་པའི་བདེ་འབྱོར་ལ་ཞེན་པ་འདི་འཁྲུལ་སྣང་དུ་ཤེས་པའི་བློས་རྩལ་སྦྱང་མ་ནུས་ན་བདེ་བའི་ཡེ་ཤེས་སུ་འཆར་ཐབས་མེད་པས། འཁོར་བའི་བདེ་སྡུག་ངེས་པ་མེད་པའི་རྒྱུ་མཚན་ཀུན་ཀྱང་མི་རྟག་པའི་གཞན་དབང་དུ་གྱུར་པས་ཏེ། ད་ལྟ་ཁམས་གོང་མའི་བསམ་གཟུགས་ཀྱི་ཏིང་འཛིན་དང༌། ལྷ་མིའི་བདེ་འབྱོར་ལྟར་སྣང་བས་མཚོན། ཕྱི་སྣོད་ནང་བཅུད། སྐྱེ་འགྲོའི་ཚེ་སྲོག་ཐམས་ཅད་སྐད་ཅིག་གིས་མི་རྟག་འཕོ་འཇིག་གི་རང་བཞིན་ལས་རྟག་པ་གཅིག་ཀྱང་མེད། ཁྱད་པར་འཆི་བ་ཞེས་པའི་དུས་ཀྱི་ཆོས་ཉིད་འདི་ནམ་འོང་ཆ་མེད། འཆི་རྐྱེན་ངེས་མེད་ཡིན་པས་འདིར་སྣང་ལ་ཆགས་པའི་བློ་སྤང་མ་ནུས་པར་རྟག་འཛིན་གྱི་བློ་ངན་འདིས་དགྲ་འདུལ་གཉེན་སྐྱོང༌། ཡུན་དུ་སྡོད་པའི་སོ་ཚིས་ཀྱིས་ཅི་བྱེད། དངོས་པོའི་ཆོས་ཀུན་མི་རྟག་ཡིད་བརྟན་མི་འདུག་སྙམ་པའི་བློ་དུང་ངེ་བས་སྐད་ཅིག་རེ་རེ་ཡང་ཆོས་ལ་བསྐུལ་ཅི་ནུས་མ་བྱས་ན། འཆི་བའི་ནངས་པར་དཔལ་འབྱོར་ལོངས་སྤྱོད། སྙན་གྲགས་མངའ་ཐང༌། འཁོར་དང་ཐབས་སོགས་གང་གིས་ཀྱང་ཕན་པ་མེད། ཐམས་ཅད་ཤུལ་དུ་བསྐྱུར་ནས་ཐ་ན་གཅེས་པར་བསྐྱང་པའི་རང་ལུས་ཀྱང་བསྐྱུར་ནས་རྣམ་ཤེས་གཅིག་པུ་མར་གྱི་དཀྱིལ་ནས་སྤུ་བཏོན་པ་བཞིན་འགྲོ་དགོས། རྣམ་པར་ཤེས་པ་ནི་བར་དོ་ཆ་མེད་ཀྱི་ཡུལ་དུ་རྒྱུས་མེད་གཅིག་པུར་ལག་སྟོང་མཆན་དུ་བཅུག་སྟེ་འགྲོ་དུས་འཇིགས་པའི་མུན་པས་མདུན་བསུ།

ལས་ཀྱི་རླུང་གིས་རྒྱབ་ནས་དེད། གཤིན་རྗེའི་འཕྲང་དང་ཕོ་ཉས་གཅུན་ནས་དེད་པའི་སྐབས་དགེ་བས་མཐོ་རིས་འགྲོ་བར་ཤེས་ཀྱང་རང་གིས་མ་བྱས་པ་ཐབས་གང་གི་རྙེད། སྡིག་པས་ངན་འགྲོར་འཕེན་ཏེ། འགྱོད་ཀྱང་བྱས་ཟིན་པས་བཞག་ཐབས་མེད། དགེ་སྡིག་གི་ལས་བསགས་པའི་འཕེན་པ་གང་ཡོད་ལས་རང་གིས་བསམ་པ་ལྟར་མི་ནུས། སྐྱབས་དང་སྐྱོབ་པ། མགོན་དང་དཔུང་གཉེན་གཅིག་ཀྱང་མེད་པ་གྱུར་པའི་སྐབས་ཤིག་འོང་བ་ལ་ད་ལྟ་ནས་འཇིགས་སྐྲག་གི་བློས་འཆི་བ་ལ་བག་ཡོད་པར་བྱ། ད་ལྟ་རང་དབང་ཡོད་པའི་སྐབས་འདིར་དགེ་སྡིག་བླང་དོར་དྲན་ཤེས་བག་ཡོད་ཀྱིས་ཅི་ནུས་བྱ་དགོས་པས། དགེ་བ་མ་སྐྱེས་པ་བསྐྱེད། སྐྱེས་པ་གོང་དུ་སྤེལ། སྡིག་པ་བྱས་པ་རྣམས་བཤགས། མི་བྱེད་པར་སྡོམ་སེམས་དང་མ་ལྡན་ན་ལས་ནི་རྣམ་གྲངས་ཤིན་ཏུ་མང་པོ། སོ་སྐྱེའི་རང་གཤིས་ཀྱིས་སྡིག་པ་ངང་གི་བསགས། དགེ་བ་བྱས་པ་ནི་སྟོབས་ཆུང༌། འགལ་རྐྱེན་མང༌། སེམས་ཀྱི་སྐད་ཅིག་རེ་རེས་ཀྱང་སྡིག་པ་སྟོབས་ཆེན་བྱེད་ནུས། ལས་གང་བསགས་རྣམ་སྨིན་མྱོང་བའམ། གཉེན་པོས་བཅོམ་པ་ལས་བར་མ་དོར་ཆུད་མི་ཟ། འཕགས་པའི་ས་ལ་བཞུགས་པས་ཀྱང་ལས་བདག་གིར་བཞེས་དགོས་ན། གཞན་གྱིས་ལྟ་ཅི་སྨོས། དེས་ན་ལས་དཀར་ནག་ཆ་ཕྲ་ཞིབ་ནས་དཔྱད་དེ་དགེ་བ་འབའ་ཞིག་བསགས་ནུས་པར་བྱ་སྙམ་ན་གོམས་པས་དགེ་བ་བྱེད་པ་ལ་ཚེགས་མེད་པར་འོང༌། མདོར་ན་ཀུན་འབྱུང་འཁྲུལ་པའི་རྒྱུ་འབྲས་ཆོས་ཀྱི་དབྱིངས་སུ་མ་ཟད་བར་ལས་ཀྱི་ནུས་པ་མི་རྫོགས་པས་ཆོས་ཉིད་མངོན་སུམ་གཟིགས་པའི་སྐྱེས་བུ་དམ་པ་རྣམས་ཀྱིས་ཀྱང་རྒྱུ་འབྲས་ཕྲ་ཞིབ་ནས་བསྲུངས་ན་རང་ཅག་གིས་ལྟ་ཅི་སྨོས། དེ་ལྟར་འཁོར་བ་སྡུག་བསྔལ་གྱི་མཚོ་ལས་སྒྲོལ་བྱེད་དམ་པའི་ཆོས་ཡང་དག་སྒྲུབ་པའི་རྟེན་ཁྱད་པར་ཅན་དལ་འབྱོར་གྱི་ལུས་འདི་ནི་ཁམས་དྲུག་ལྡན། རྡོ་རྗེའི་ཕུང་ཁམས་སྐྱེ་མཆེད་གདན་གསུམ་ལྷའི་འཁོར་ལོ། ཡེ་ཤེས་ཀྱི་སྣང་བ་ཚད་མེད་པ་འབྱུང་བའི་གནས།

འཛམ་གླིང་ལས་ཀྱི་ས་བར་སྐྱེས་པ་ལྷ་བས་ལྷག་པ། མདོ་སྔགས་ཀྱི་སྡོམ་པ་དང་ཆོས་ཐམས་ཅད་ཀྱི་སྣོད་རུང་ཀུན་ལས་ངོ་མཚར་ཆེ་བ་ཞིག་ད་རེས་ཐོབ་པ་འདི་ཡང་མི་རྟག་པའི་ཆོས་ཉིད་འཆི་བདག་གི་ནམ་བཅོམ་ཆ་མེད་པས་རྟེན་འདི་སྟོང་ལོག་ཏུ་མ་སོང་བར་ཅིས་ཀྱང་དོན་དང་ལྡན་པར་བྱ་དགོས་ལ། ལམ་གཞན་ནས་དལ་འབྱོར་རྙེད་དཀའི་བློ་ལྡོག་སྔོན་དུ་གསུངས་ཀྱང་སྐབས་འདིར་གོ་ལྡོག་ཏུ་བསྟན་པ་ཤིན་ཏུ་ཟབ་སྟེ། འཁོར་བ་སྡུག་བསྔལ་དུ་ཤེས་པའི་བློས་སྣོད་བཅུད་མི་རྟག་པར་ངང་གིས་རྟོགས་པ་དང༌། དེའི་བདེ་སྡུག་དགེ་སྡིག་གིས་བྱས། དགེ་བའི་རྟེན་དལ་འབྱོར་ཐོབ་དཀའི་བློ་ངང་གིས་འབྱུང་བའི་གནད་ཀྱིས་བསྟན་པའང་ཤེས་པར་བྱའོ། །གཉིས་པ་ཐུན་མིན་གྱི་སྔོན་འགྲོ་ནི། སྐྱབས་འགྲོ་སེམས་བསྐྱེད་སྒྲིབ་སྦྱང་དང༔ ཚོགས་བསགས་བླ་མའི་རྣལ་འབྱོར་བསྒོམ༔ གསོལ་གདབ་དབང་བླང་ཐུགས་ཡིད་བསྲེ༔ ཞེས་པ་སྟེ་ནང་པ་སངས་རྒྱས་པའི་ལམ་གྱི་རྩ་བ་སྐྱབས་འགྲོ་སྟེ། དེ་ལའང་ཐེག་པ་ཆེ་ཆུང་གི་དབང་གིས་རྣམ་བཞག་མང་དུ་མཆིས་པ་ལས། འདིར་རྡོ་རྗེ་ཐེག་པ་བླ་མེད་ཀྱི་ལུགས་ལྟར་སྐྱབས་ཡུལ་བླ་མ་ཧེ་རུ་ཀ་དཔལ་དཀོན་མཆོག་རྩ་གསུམ་རྒྱ་མཚོའི་ཁྱབ་བདག་གི་སྤྱན་སྔར་མཁའ་ཁྱབ་ཀྱི་སེམས་ཅན་ཐམས་ཅད་སྒོ་གསུམ་འཇུག་པ་གཅིག་དྲིལ་གྱིས་འདི་ནས་བྱང་ཆུབ་བར་ཡིད་ཁྱེད་ཤེས་ཀྱི་དད་པས་སྐྱབས་སུ་འགྲོ་བའི་མཐུས། མཐར་ཐུག་རང་སེམས་སྐྱབས་ཀྱི་འབྱུང་གནས་རང་ངོ་ཤེས་པའི་ངང་དུ་མཉམ་པར་བཞག་པས་སྐྱབས་འགྲོ་དང༌། མཁའ་ཁྱབ་ཀྱི་ཡིད་ཅན་སྤྱི་དང་ཁྱད་པར་གདུལ་དཀའ་བདུད་དང་རུ་ཏྲ་སོགས་བསྒྲལ་ཏེ་ཐར་པ་བླ་མེད་ཁྲག་འཐུང་སྤྱི་དཔལ་ཆེན་པོའི་གོ་འཕང་ལ་འགོད་པའི་ཕྱིར་རྡོ་རྗེ་ཐེག་པའི་ལྟ་སྒོམ་སྤྱོད་པ་རྒྱ་མཚོའི་ཕ་རོལ་དུ་སོན་པ་ལ་བསླབ་སྙམ་པའི་དམ་བཅའ་དང་བཅས་སྐྱབས་སེམས་ཅི་ནུས་སུ་འབད་མཐར་ཚོགས་ཞིང་རང་ལ་བསྡུ། འགལ་རྐྱེན་བསལ་ཕྱིར་ནག་ཕྱོགས་ཀྱི་བགེགས་བསྐྲད།

སྲུང་འཁོར་གྱིས་རྒྱས་གདབ་བྱ། བྱིན་རླབས་ཀྱིས་དབུགས་དབྱུང་བའི་ཕྱིར་བླ་མའི་རྣལ་འབྱོར་བསྒོམ་པ་ནི། སྣོད་བཅུད་དག་པའི་ཞིང་ཁམས་ལྷུན་གྱིས་རྫོགས་པའི་དབུས་སུ་རང་ལུས་སྣང་ལ་དེར་འཛིན་མེད་པའི་མདུན་གྱི་ནམ་མཁར་རིགས་ཀུན་ཁྱབ་བདག་བླ་མ་རྡོ་རྗེ་སེམས་དཔའ་སྐུ་མདོག་དཀར་གསལ་རྡོར་དྲིལ་འཛིན་པ་པད་ཟླའི་གདན་ལ་བཞུགས་པ་སྐྱབས་གནས་ཀུན་འདུས་སུ་གསལ་བས་དེའི་སྐུ་ལས་བདུད་རྩིའི་རྒྱུན་གྱིས་སྡིག་སྒྲིབ་སྦྱང་བར་དམིགས་ལ་ཡིག་བརྒྱ་བཟླས་པ་དང༌། རྒྱུན་བཤགས་ཡན་ལག་བརྒྱད་སྔོན་དུ་འགྲོ་བས་ཞིང་ཁམས་རྒྱ་མཚོའི་འབྱོར་པ་མཎྜལ་གྱི་ཚུལ་དུ་འབུལ་བས་ཚོགས་བསགས། མོས་གུས་ཀྱི་གདུང་ཤུགས་བསྐྱེད་པས་བླ་མ་ཧེ་རུ་ཀ་ལ་གསོལ་བ་རྩེ་གཅིག་ཏུ་གདབ། བློ་གཏད་ལིང་གིས་བཀལ་ཏེ་བརྒྱུད་པའི་གསོལ་འདེབས་དང༌། དཀྱུས་ཀྱི་གསོལ་འདེབས་ཉིད་གྲངས་བསགས། མཚན་སྔགས་བཟླས་པས་ཐུགས་རྒྱུད་བསྐུལ་ཏེ། བླ་མའི་གནས་གསུམ་ཡིག་འབྲུའི་དབང་བཞི་བསྐུར་བས། སྒྲིབ་བཞི་དག །ལམ་བཞི་སྒོམ་པའི་ནུས་པས། འབྲས་བུ་སྐུ་བཞི་མངོན་དུ་བྱས་པར་བསམ་ནས་རང་ལ་བསྟིམ། སྡོམ་པ་བཟུང༌། བྱིན་འབེབས་དང༌། མཆོད་པ་བྱིན་རླབས་བཅས་ཐུན་མིན་སྔོན་འགྲོའི་རིམ་པའོ། །གཉིས་པ་ཁྱད་པར་གྱི་སྔོན་འགྲོ་ལ་དངོས་དང༌། བོགས་འབྱིན་ནོ། །དང་པོ་དངོས་ནི། ཁྱད་པར་བསྐྱེད་པའི་རིམ་པ་ནི༔ ཟུང་འཇུག་ཆེན་པོར་ཡོངས་གྲུབ་པ༔ ཀུན་བརྟགས་ལྷ་ཡི་ཕྱག་རྒྱ་ནི༔ ཟབ་གསལ་ཆེན་པོ་མཐར་ཐུག་པ༔ ཉམས་ལྔ་མཐར་ཕྱིན་བར་དུ་བསྒོམ༔ གསལ་བ་ཚད་དུ་ཕྱིན་པའོ༔ དེ་ནི་བུམ་དབང་ལམ་ཁྱེར་རོ༔ ཞེས་པ་ལྟར་རྫོགས་རིམ་ལ་ལྟོས་ན་བསྐྱེད་རིམ་འདི་དེའི་སྔོན་འགྲོ་ཡིན་ཏེ། སྔ་འགྱུར་རྙིང་མའི་བསྐྱེད་རིམ་གྱི་ལམ་གནད་མཐར་ཐུག་དག་རྫོགས་སྨིན་གསུམ་ཡིན་ཞིང༌། དེ་ཡང་སྦྱང་བྱ་སྣོད་བཅུད་ཐ་མལ་གྱི་ཞེན་འཛིན་ཀུན་སྐུ་དང་ཞིང་ཁམས་སུ་དག༵ །སྦྱངས་འབྲས་སངས་རྒྱས་ཀྱི་གཟུགས་སྐུའི་ཡོན་ཏན་མཐའ་དག་གཞི་ལ་རྫོག༵ས་པ་མངོན་གྱུར་དུ་སད་པར་བྱེད།

སྦྱོང་བྱེད་ཀྱི་ལམ་བསྐྱེད་རིམ་བསྒོམས་པས་རང་གི་ལུས་གནས་ཡེ་ཤེས་ཀྱི་རྩ་རླུང་ཐིག་ལེའི་ནུས་པ་སད་པའི་སྨིན༵་བྱེད་དུ་འགྲོ་བའི་ཕྱིར་ཏེ། གནད་དེ་གསུམ་ཚང་བའི་བསྐྱེད་རིམ་ལའང་རྣམ་པ་གསལ་བ། དག་པ་དྲན་པ། ང་རྒྱལ་བརྟན་པ་གསུམ་ཚང་དགོས་པའི་ཕྱིར་རྣམ་པ་གསལ་བ་དེ་ཡང་རྒྱུ་ཏིང་ངེ་འཛིན་གསུམ་དང༌། འབྲས་བུ་རྟེན་དང་བརྟེན་པའི་ལྷ་སྒོམ་པ་དེ་རང་གི་ཕུང་ཁམ་སྐྱེ་མཆེད་འདི་ལྷ་མ་ཡིན་པ་ཞིག་གཟོད་དག་པར་བཅོས་ནས་ལྷར་བསྒོམ་པ་མ་ཡིན། ད་ལྟ་མ་དག་པ་ཞིག་ལྷ་བསྒོམ་པས་མ་འོངས་པར་དག་པར་གནས་བསྒྱུར་རྒྱུའང་མ་ཡིན། ཇི་ལྟར་ཞེ་ན་ཆོས་ཉིད་གདོད་ནས་དག་པའི་རང་གདངས་ཕུང་པོ་ལྔ་སྲས་མཆོག་རིགས་ལྔ། ཁམས་ལྔ་དེའི་ཡུམ། དགེ་བཅུ་དབང་བཅུ་སྟོབས་བཅུའི་མི་དགེ་བཅུ་དག་པའི་ཁྲོ་བཅུ་ཡབ་ཡུམ། ཉེ་ཉོན་ཉི་ཤུ་སྲས་མཆོག །ཡན་ལག་བཞི་བྱ་བྱེད་དང་བཅས་པ་སྒོ་བ་བཞི། རྟེན་འབྲེལ་བཅུ་གཉིས་ཕུར་སྲུང་བཅུ་གཉིས་དེ་ཐམས་ཅད་ཀྱི་གཞི་ལུས་ངག་ཡིད་གསུམ་སྤྱི་དཔལ་རྡོ་རྗེ་གཞོན་ནུའི་སྐུ་གསུང་ཐུགས་ཀྱི་གསང་བ་དང༌། ལྷ་དེ་ཐམས་ཅད་ཀྱི་ཐུགས་བདེ་སྟོང་གཉིས་མེད་ཟུང་འཇུག་རྣམ་ཀུན་མཆོག་ལྡན་ཉིད་ཡང་དག་ཧེ་རུ་ཀ་ཡབ་ཡུམ་ཡེ་ཤེས་དེའི་ཚོགས་བརྒྱད་འཕགས་ལམ་བརྒྱད་དུ་དག་པའི་ཡིན་ལུགས་མངོན་དུ་གྱུར་པ་གཽ་རི་བརྒྱད་ཀྱི་དཀྱིལ་འཁོར་དུ་ད་ལྟ་ནས་གནས་པ་གང་ཡིན་ལ་ཡིན་པར་ངེས་པའི་ངེས་ཤེས་ཀྱིས་གསལ་བཏབ་པས། མ་དག་པ་ཞིག་ཕར་བསལ་དུ་མེད། དག་པ་སྔོན་མེད་ཅིག་ཚོལ་དུ་མེད་པ་དེ་ལ་ཟུང་འཇུག་སྣང་སྲིད་གཞིར་བཞེངས་ཀྱི་བསྐྱེད་རིམ་ཞེས་གསུངས་པའི་གནད་ཤེས་པ་ཤིན་ཏུ་གལ་ཆེ། རྫོགས་རིམ་རྡོ་རྗེ་ཕུང་པོའི་རྩ་རླུང་ཐིག་ལེའི་དཀྱིལ་འཁོར་ལ་ལྟོས་ན་བསྐྱེད་རིམ་འདི་ཀུན་བརྟགས་ཀྱི་བརྡར་འཇུག་ཀྱང༌། ཀུན་རྫོབ་དག་པ། དོན་དམ་མཉམ་པ། དོན་ལ་བདེན་གཉིས་དབྱེར་མེད་ལྷག་པའི་ཆོས་སྐུ་ཟབ་གསལ་ཆེན་པོའི་ལྟ་བས་རྒྱས་ཐེབས་པས་བསྐྱེད་རིམ་འདི་ལྟ་བུ་ནི་ཐེག་ཆེན་མཐར་ཐུག་བླ་མེད་སྔགས་ཀྱི་ཐེག་པའི་ཟབ་དོན།

བསྐྱེད་རིམ་ཁོ་ནས་ཀྱང་མཆོག་དངོས་འབད་མེད་དུ་ངེས་པར་སྟེར་ནུས་པ་སྔ་འགྱུར་རྡོ་རྗེ་སྙིང་པོའི་ཁྱད་ཆོས་ཐུན་མིན་དུ་གྱུར་ཅིང༌། དེའི་གནད་ཀྱིས་དག་དྲན་དང༌། ང་རྒྱལ་བརྟན་པའང་ལྟ་བ་དེ་ལས་མི་འདའ་བས་ལམ་དུ་བྱས་པས། གཡོ་ཐོབ་བརྟན་གོམས་མཐར་ཕྱིན་གྱི་ཉམས་ལྔ་རིམ་ཅན་དུ་སྐྱེ་སྟེ་ཡུལ་གསུམ་གྱད་དུ་གྱུར་པས་བསྐྱེད་རིམ་མཐར་ཕྱིན་པས་སྣང་སྟོང་བུམ་དབང་གི་ལམ་རྫོགས་པ་ཡིན་ནོ། །གཉིས་པ་བོགས་འབྱིན་བཟླས་པའི་རྣལ་འབྱོར་ནི། ངག་དང་རྡོ་རྗེའི་བཟླས་པ་ཡི༔ རླུང་སྔགས་འགྲོ་འོང་སྟོབས་སུ་སྨིན༔ མི་ཤིགས་དྭངས་མར་སྨིན་པ་ལས༔ བརྗོད་པ་རྡོ་རྗེའི་ནཱ་དའི་སྒྲ༔ གསུང་གི་རྒྱན་དུ་རང་བྱུང་བའོ༔ ཞེས་པ་ལྟར་དྭངས་མ་མི་ཤིགས་གཉུག་མའི་རྡོ་རྗེ་གསུམ་དབྱེར་མི་ཕྱེད་པའི་བདག་ཉིད་ཀྱིས་ད་ལྟ་ལུས་ངག་སེམས་གསུམ་བྱེད་པ་གཅིག་པས་གནད་དུ་བསྣུན་ན་བྱ་བ་དེ་ཉིད་སྟོབས་ཆེ་བའི་ཕྱིར་བསྐྱེད་རིམ་གསལ་འདེབས་པས་ཏིང་ངེ་འཛིན་སྐྱོ་སུན་དུ་བྱུང་བའི་གེགས་སེལ་བའམ། ཐུགས་དམ་གནད་བསྐུལ་གསང་བ་སྔགས་ཀྱི་སྒོ་ཞེས་ལྷག་པའི་ལྷ་དངོས་གྲུབ་མཆོག་གི་གནས་ལ་བསྐུལ་བ་ལ་སྔགས་ཀྱི་བཟླས་པ་ཉིད་ཟབ་སྟེ། འཇིག་རྟེན་པའི་ཆོས་ལའང་མིང་ནས་བོས་ན་འབོད་བྱའི་མགྲོན་དེ་མྱུར་དུ་འོང་བ་དང༌། རླུང་ནི་སེམས་ཀྱི་རྟ་ཡིན་པས་སྔགས་ཀྱང་ཆོས་ཉིད་ཀྱི་རང་སྒྲ་ཡེ་ཤེས་རླུང་གི་གདངས་ཡིན་པས། དེ་བཟླས་པས་ལྷའི་ཐུགས་རྒྱུད་ལྷག་པར་བསྐུལ་བར་ནུས་པས་བོགས་འབྱིན་ལ་བཟླས་པ་ཉིད་ཟབ་ཅིང༌། དེ་ལའང་རགས་པ་ངག་དང༌། ཕྲ་བ་རྡོར་བཟླས་གཉིས་ལ་བསླབ་དགོས་ཤིང༌། དང་པོ་ལའང། བླ་མ་ཧེ་རུ་ཀ་ཡང་དག་ལ་བརྟེན་ཏེ་བྱིན་རླབས་དབང་དང་དངོས་གྲུབ་བླང་བའི་རིམ་པ་དང༌། ཡི་དམ་རྡོ་རྗེ་ཕུར་པའི་བསྙེན་སྒྲུབ་ལས་གསུམ་ཆིག་དྲིལ་བཟླས་པ་གཉིས་ཏེ། དེ་ཡང་སངས་རྒྱས་ཀྱི་བྲལ་འབྲས་མཐར་ཐུག་ཆོས་སྐུ་ཡིན་ལ། དེ་ཉིད་ལྷག་པའི་ལྷའི་ཕྱག་རྒྱར་བཞེངས་པ་ཡང་དག་ཧེ་རུ་ཀ་ཐུགས་རྡོ་རྗེའི་རིགས་ཀྱི་ཁྱབ་བདག་ཆེན་པོ་སྟེ།

དེ་ཉིད་བླ་མ་དང་དབྱེར་མེད་དུ་ཤེས་པས་ལམ་དབང་ལེན་པ་ཉིད་བྱིན་རླབས་ཆེས་མྱུར་བའི་ཕྱིར་དང༌། སློབ་དཔོན་ཆེན་པོའི་བལ་ཡུལ་ཡང་ལེ་ཤོད་དུ་དཔལ་ཆེན་ཡང་དག་གི་རྣལ་འབྱོར་ལ་བརྟེན་ཏེ་ཕྱག་རྒྱ་ཆེན་པོའི་རིག་འཛིན་བསྒྲུབས་པའི་སྐབས་བདུད་རིགས་གློག་མ་སྲིན་གྱིས་བར་ཆད་བརྩམས་པ་རྡོ་རྗེ་ཕུར་པའི་རྒྱུད་ཀྱི་གླེགས་བམ་བལ་ཡུལ་དུ་ཕེབས་པ་ཙམ་གྱི་བར་ཆད་ལས་རྒྱལ་བའི་ཚུལ་བསྟན་པས་ཡི་དམ་རྡོ་རྗེ་གཞོན་ནུའི་བསྙེན་སྒྲུབ་ལས་སྦྱོར་དང་བཅས་པ་གསུངས་ཏེ། དེ་ཡང་ཡང་དག་ཚོང་པ་དང་འདྲ་བ་དངོས་གྲུབ་ཆེ་ཡང་ཕུར་པ་སྐྱེལ་མ་འདྲ་བ་མེད་ན་བར་ཆད་སེལ་བ་ལ་མེད་དུ་མི་རུང་བའི་ཕྱིར་སློབ་དཔོན་རིན་པོ་ཆེའི་ཐུགས་དམ་རྩ་བ་གཉིས་གཅིག་ཏུ་དྲིལ་ཏེ་ཡང་ཕུར་སྦྲགས་མའི་སྒྲུབ་ཐབས་མང་དུ་མཛད་པའི་ཡང་སྙིང་འདི་ནི་གུ་རུ་ཡབ་ཡུམ་གཉིས་ཀའི་ཐུགས་དམ། ལྷག་པའི་ལྷའི་སྒྲུབ་ཐབས་རྗེ་བླ་མ་ཐམས་ཅད་མཁྱེན་པར་བཀའ་བབ་མ་ཐག་བར་ཆད་ཀྱི་གཡུལ་ལས་རྒྱལ་བའི་རྟགས་མཚན་བརྙེས་ཤིང་བོད་ཁམས་སྤྱི་དང་བྱེ་བྲག་ལ་ཕན་པའི་ལུང་གིས་བསྔགས་པའི་བཀྲ་ཤིས་ཚན་ཁ་ཆེ་བའི་སྒྲུབ་ཐབས་ཡིན་པའི་ཕྱིར་རྗེས་འཇུག་རྣམས་ཀྱིས་དུས་འདི་ལྟ་བུ་ལ་ཉམས་ལེན་གྱི་མཐིལ་དུ་གསུངས་པ་སྟེ། བསྒྲུབ་བྱ་མཐར་ཐུག་སངས་རྒྱས་ཆོས་ཀྱི་སྐུ་དང༌། བསྒྲུབས་འབྲས་རྨད་དུ་བྱུང་བ་མཁའ་ཁྱབ་ཀྱི་ཕྲིན་ལས་ཏེ། དེ་གཉིས་ཀྱི་ཁྱབ་བདག་སྤྱི་དཔལ་ཧེ་རུ་ཀའི་གཟུགས་སྐུར་བཞེངས་པ་ཆིག་དྲིལ་དུ་སྒྲུབ་པས་དངོས་གྲུབ་ཚན་ཆེ་ཞིང་ཕྲིན་ལས་རྣོ་མྱུར་རྟགས་ཐོན་ནུས་པའི་ཐབས་ཀྱི་གསང་བ་རྨད་དུ་བྱུང་བ་ཡིན་པ་དང༌། རྣམ་པ་ཡང་འཕགས་བོད་དུ་མཆོག་གི་དངོས་གྲུབ་བརྙེས་པ་ཕལ་ཆེར་ལྷག་པའི་ལྷ་ཡང་དག་དང༌། བདེ་མཆོག་ཁོ་ན་ལ་བརྟེན་པ་ཤས་ཆེ་བས་ཁ་ཆེ་པཎ་ཆེན་ཤཱཀྱ་ཤྲཱིས་ཐུགས་དམ་ཡང་དག་མེ་གཅིག་ཏུ་བསྔགས་པ་དང༌། ཡང་དག་ལ་མཁའ་འགྲོ་སྒྱུ་མ་བདེ་མཆོག་ཅེས་གསུངས།

དེ་བཞིན་དུ་ཕུར་པ་ཡང་འགྱུར་བཀའ་གཏེར་དུ་ཡི་དམ་ཕུར་པའི་དབང་དང་སྒྲུབ་ཐབས་ཆེས་མང་ཞིང༌། གསར་ཕྱོགས་སུ་ཡང་འཁོན་སྟོན་གྲུབ་བརྙེས་ཐམས་ཅད་ཀྱི་ཐུགས་དམ་ལྷག་པའི་ལྷ་གཅིག་པུར་མཛད་པས་མཚོན་མཁས་གྲུབ་ཕལ་མོ་ཆེའི་བར་ཆད་སེལ་བ་ལ་རྡོ་རྗེ་ཕུར་པ་ལས་ལྷག་པའི་ཡི་དམ་མ་བྱུང་ཞེས་བསྔགས་ཤིང༌། ཕུར་པ་མཁན་པོ་ཚེ་ནོར་རིགས་སོགས་དཔལ་གྱི་ཡོན་ཏན་བརྒྱད་དང་ལྡན་པར་ཡོངས་སུ་གྲགས་པས་ན་རྒྱུ་མཚན་དགོས་པ་དུ་མ་དང་བཅས་པ་ཤེས་པར་བྱ་དགོས་སོ། །གཉིས་པ་ཕྲ་བ་རྡོར་བཟླས་ནི། ངག་དག་བྱེད་གསང་སྔགས་ཐམས་ཅད་རྡོ་རྗེའི་ཡི་གེ་གསུམ་ལས་མ་འདས་ཤིང༌། སངས་རྒྱས་ཀྱི་གསུང་གི་གསང་བས་སྐུ་དང་ཐུགས་ལའང་དབྱེར་མེད་དུ་ཁྱབ་པ་བཞིན་གསུང་ཐམས་ཅད་མཐར་ཐུག་བརྗོད་བྲལ་སྐྱེ་མེད་ཀྱི་ཡི་གེ་ཨ་རུ་འདུས་ཤིང་ཨ་ཉིད་ཀྱི་རྣམ་འགྱུར་ཨོཾ་དང་ཧཱུྃ་དུ་སྣང་བས་སྔགས་ཀྱི་དེ་ཉིད་ཀྱང་རྡོ་རྗེའི་ཡིག་འབྲུ་གསུམ་ལ་འདུས་ཤིང་དག་བྱ་ངག་ཐམས་ཅད་རླུང་འབྱིན་འཇུག་གནས་གསུམ་འདུས་ལ། རླུང་སེམས་བྱེད་པ་གཅིག་པས་རླུང་རྡོ་རྗེའི་བཟླས་པར་སྦྱངས་ན་སེམས་ཀྱང་སྐུ་གསུམ་དུ་ངང་གིས་དག་པ་དང༌། རྫོགས་རིམ་གྱི་ཉམས་ལེན་རྩ་མདུད་གྲོལ་བ། ཐིག་ལེའི་འབར་འཛག་ཐམས་ཅད་བྱེད་པའི་གཙོ་བོ་རླུང་ཡིན་པས་དེའི་ནུས་པ་སྨིན་བྱེད་ཁྱད་པར་དུ་འགྲོ་བས་ཤིན་ཏུ་ཟབ་པ་སྟེ། སྐབས་འདིར་ཐུགས་དང་ལས་ཀྱི་རིགས་གཉིས་རླུང་དང་སེམས་གཉིས་ཀྱི་དག་པར་འབྱོངས་ཏེ། སངས་རྒྱས་ཀྱི་ཕྲིན་ལས་ཀྱི་གཙོ་བོ་གསུང་ཡིན་ལ། གསུང་ཉིད་ཀྱང་ཡེ་ཤེས་ཀྱི་རླུང་སྟེ། སེམས་ཉིད་དག་པ་ཐུགས་སུ་མཚོན་ཞིང་ཐུགས་རྒྱུད་བསྐུལ་བ་དང་ཕྲིན་ལས་ཀྱི་སྣང་བ་ཐམས་ཅད་ཀྱི་གཙོ་བོ་གསུང་གི་སྟོན་པས། རྡོ་རྗེའི་བཟླས་པ་ཡང་ཕུར་གཉིས་ཀྱི་སྔགས་གང་ལ་སྦྱར་ཀྱང་འགལ་བ་མེད་པ་ཕྲ་རགས་རྡོར་བཟླས་ཀྱིས་རླུང་གཅུན་པས་བདེ་གསལ་མི་རྟོག་པའི་ཡེ་ཤེས་ཀྱི་སྣང་བ་ངང་གིས་འཆར་བ་དང༌།

རླུང་ནི་མྱུར་ཞིང་གཡོ་བ་ཀུན་ལ་ཁྱབ་པ་བཞིན་ཕྲིན་ལས་ཀྱང་རང་བཞིན་གྱིས་གདུལ་བྱ་ལ་འཇུག་པ་མྱུར་ཞིང་ཀུན་ལ་ཁྱབ་པའི་ངག་དང༌། རླུང་ཉིད་གནད་དུ་བསྣུན་ན་ཕྲིན་ལས་ཀྱི་སྲོག་ལ་དབང་བསྒྱུར་ནུས་པའི་རྒྱུ་མཚན་ཤེས་པས། ལུས་ཆོས་བདུན་དང་ལྡན་པས་རླུང་རོ་བསལ། ངག་རླུང་འབྱིན་འཇུག་གནས་གསུམ་ཡིག་འབྲུ་གསུམ་ཤེས་པ་ལ་རླུང་སེམས་གཏད་དེ་བགྲང་བ་དང༌། ཅུང་ཟད་གོམས་ན་བུམ་ཅན་དང་སྦྲགས་པའི་རྡོར་བཟླས་ལ་བསླབས་པས་ངག་རླུང་སྔགས་སུ་དག་སྔགས་ཀྱི་གསང་བ་དྭངས་མའི་རླུང་དུ་ཤར། ཞུགས་གནས་ཐིམ་གསུམ་གྱི་ཡོན་ཏན་རྫོགས་ཏེ་མཐར་ཐུག་སྨྲ་བསམ་བརྗོད་མེད་རྡོ་རྗེའི་གསུང་གི་གསང་བ་ནཱ་དའི་དཔྱིད་དུ་གྲུབ་པའི་མྱུར་ལམ་མོ། །སྤྱིར་བསྐྱེད་བཟླས་ཀྱི་རྣམ་བཞག །དག་དྲན། ཡང་དག་གྲུབ་པ་གཅིག་པུའི་གྲུབ་མཐའི་གནད། སྔགས་དོན་སོགས་ཞིབ་པར་བདག་གི་བླ་མ་མཁས་གྲུབ་ཀྱི་དབང་ཕྱུག་ཞེ་ཆེན་པ་ཆེན་པོའི་གསུང་ལེགས་པར་བཤད་པའི་བདུད་རྩི་ལས་རྒྱས་པར་གསུངས་པས་འདིར་བླུན་པོའི་ངག་ལ་ལྟོས་མ་དགོས་སོ། །གཉིས་པ་དངོས་གཞི་རླུང་སེམས་ཀྱི་རྫོགས་རིམ་གྱི་ཁྲིད་ལ། ཐབས་ཀྱིས་ངེས་པ་དང༌། ཤེས་རབ་ཀྱིས་རྣམ་པར་གྲོལ་བའི་ལམ་མོ། །དང་པོ་ལ་མི་རྟོག །བདེ་བ། གསལ་བའི་རྣལ་འབྱོར་གསུམ་ལས། དང་པོ་མི་རྟོག་པའི་རྣལ་འབྱོར་ནི། དངོས་གཞི་རླུང་གི་དུག་བསལ་ནས༔ སྟོང་ར་སྒོམ་ཞིང་ལྟེ་བ་རུ༔ རྃ་ཡིག་སྒོམ་ལ་སེམས་གཏད་ཞིང་༔ འོག་རླུང་བསྐུམ་དང་མེ་སྦར་ཞིང་༔ ཀུམྦྷ་ཁ་སྦྱོར་ཆོ་ག་ཡིས༔ བདེ་དྲོད་ཡེ་ཤེས་རིམ་གྱིས་སྐྱེ༔ མི་རྟོག་ཏིང་འཛིན་ངང་དུ་བཞག༔ ཅེས་པ་ལྟར་སྤྱིར་སྣོད་བཅུད་ཀྱི་འཇིག་རྟེན་ཐམས་ཅད་ཆགས་གནས་འཇིག་སྟོང་མ་ལུས་པ་རླུང་གིས་བྱེད། དེར་མ་ཟད་སྲིད་པའི་འཁྲུལ་སྣང་ཀྱང་རིག་རྩལ་ལས་རླུང་གི་གཡོས་པ་ལས་བྱུང་ཞིང༌། དེ་ཉིད་གནས་སུ་དག་པ་ལས་སངས་རྒྱས་ཀྱི་སྐུ་དང་ཡེ་ཤེས་དག་པའི་སྣང་བ་ཡང་འཆར་བའི་ནུས་པ་ཅན་ཡིན་པའི་རྟེན་འབྲེལ་གྱིས།

རྡོ་རྗེ་ཕུང་པོའི་གྲོང་དུ་རྩ་གནས་སུ་རྒྱུ་བའི་རླུང་གི་འགྲོ་འོང་གིས་ཐིག་ལེ་ཁྲིད་པས་རླུང་གནས་སུ་ཆུན་ན་རྩ་ཡི་མདུད་པ་གྲོལ། རླུང་ཡེ་ཤེས་སུ་དག །ཐིག་ལེ་དབུ་མར་འཆིང་བ་ཐམས་ཅད་ནུས་ཤིང་མ་དག་པའི་རྩ་གནས་སུ་རླུང་རྒྱུན་ལས་དང་ཉོན་མོང་གི་འཁྲུལ་སྣང་བསྐྱེད་པའི་གནད་ཤེས་པས་རླུང་འཆིང་བ་ལ་རྩ་འཆིང་དགོས། རྩ་འཆིང་བ་ལ་ལུས་གནད་ཀྱིས་གཅུན་དགོས་པས་བདེ་བའི་མལ་ན་ལུས་ཆོས་བདུན་གྱིས་བཅིངས་ནས། སྔོན་འགྲོ་ཁྱད་པར་བླ་མའི་རྣལ་འབྱོར་ལ་རྩལ་དུ་བཏོན། ནང་གི་རྩ་དག་པ་དབུ་མར་རླུང་སེམས་སྡུད་པས་རྩ་ཡི་རྟེན་ལུས་ཀྱང་ཐ་མལ་མ་ཡིན། རང་ཉིད་ཡང་དག་ཧེ་རུ་ཀ་ཞལ་གཅིག་ཕྱག་གཉིས་རྡོ་རྗེ་དང་དུང་ཁྲག་བསྣམ་པས་ཡུམ་གནམ་ཞལ་དབྱིངས་ཕྱུག་མ་དང་སྦྱོར་བ་དྭངས་གསལ་འོད་ཀྱི་སྐུ་ཅན་དུ་གསལ་བའི་དབུས་དྲང་པོ་དབུ་མ་ཁྱད་ཆོས་བཞི་ལྡན་སྔོ་སངས་འོད་ཀྱི་སྦུ་གུ་ཡར་སྣེ་ཚངས་བུག་མར་སྣེ་ལྟེ་འོག་སོར་བཞི་ཙམ་སླེབ་པ་རང་གི་སྲིན་མཛུབ་ཀྱི་ཚད་ཙམ། གཡས་གཡོན་དུ་རོ་རྐྱང་དཀར་དམར་དེ་ལས་འདབ་འགྱུར་གྱིས་ཕྲ་བ་མར་སྣ་ཡི་གེ་ཆ་ཡི་འཕང་བཞིན་ལྟེ་འོག་ནས་དབུ་མའི་ནང་དུ་ཆུད་པ། ཡར་སྣ་ལྟག་པ་ནས་སྣ་བུག་ཏུ་གུག་སྟེ་ཟུག་པ་རྩ་ཐམས་ཅད་དྭངས་གསལ་འོད་སྦུག་གི་རང་བཞིན་ཤེལ་ལྟ་བུ་བསྒོམས་ལ་ལག་པ་རྡོ་རྗེ་རྩེ་གཅིག་ཕྱེད་པའི་ཕྱག་རྒྱས་རླུང་རོ་དགུ་ཕྲུགས་སམ་སུམ་ཕྲུགས་སུ་བསལ། ཉོན་མོངས་དུག་གསུམ་གྱི་རྒྱུ་འབྲས་ལས་བྱུང་བའི་ནད་གདོན་སྡིག་སྒྲིབ་ཀྱི་ཁ་དོག་དཀར་དམར་སྔོ་བའི་རང་བཞིན་གྱིས་རླུང་དུག་སངས་གྱིས་དག་པར་བསམ་ལ་གློད་དེ་ངལ་བསོ། ཕྱི་ནང་གི་སྟོང་ར་ཐམས་ཅད་སླར་ཡང་དམིགས་པར་གསལ་གཏབ་ནས་ལྟེ་འོག་སོར་བཞིའི་ཐད་རྩ་གསུམ་འདུས་མདོར་རྃ་ཡིག་ཁ་དོག་དམར་པོ། རེག་བྱ་ཚ་བ། བདེ་བའི་ངོ་བོ། རྩེ་མོ་ནཱ་ད་སུམ་འཁྱོག་གི་རྣམ་པ་ཅན་བསྒོམ། དེ་ཡང་ཁྲིད་གཞུང་གཞན་དག་ནས་ཨ་ཤད་བསྒོམ་པ་དང་དོན་གཅིག་སྟེ་ཤད་ཀྱི་རྣམ་ཐར་སྒོ་གསུམ་མཚོན་པ་གནས་ཚུལ་ལ་བསྒོམ་པ་དང༌།

འདི་རྃ་ཡིག་སྒོམ་པ་རཱ་ག་ཆགས་པའི་དོན་སྟེ་ཨ་ཤད་ཉིད་རྡོ་རྗེ་ཆགས་པ་ཆེན་པོའི་རང་གཟུགས་ཡུམ་རྡོ་རྗེ་བཙུན་མོའི་རྣམ་པས་ཐབས་ཞུ་བདེ་འདྲེན་པའི་བྱེད་ལས་ཀྱིས་མིང་ཡིག་དང་པོར་གྱུར་པས་གནས་ལུགས་ཀྱི་མཚོན་དོན་དང༌། རྃ་ཡིག་ཉིད་འབྱུང་བ་མེ་ཡི་ས་བོན་དུ་ཡོངས་སུ་གྲགས་པས། དེ་ལ་དམིགས་པས་བདེ་དྲོད་སྐྱེ་སླ་བ་དང་དྲོད་སྟོབས་ཆེར་བསྐྱེད་ནུས་པས་སྣང་ཆས་ཀྱང་གནད་དུ་ཟབ་པས་འདིར་རྃ་དུ་གསུངས་པ་སྟེ། དང་པོ་རྃ་ཡིག་ཤིན་ཏུ་ཕྲ་བ་རྟ་རྔ་བརྒྱར་བཤག་པ་ཙམ་དུ་གསལ་ལ་རླུང་སེམས་ཀུན་དེར་རྩེ་གཅིག་ཏུ་གཏད་པས་བདེ་དྲོད་དང་པོ་སྐྱེ་དཀའ་ཡང་སྐྱེས་ནས་ཡུན་དུ་གནས་པའི་དགོས་པ་ཡོད་པས་དེ་ལྟར་བྱ། གཉུག་མའི་ཕུང་ཁམས་དྭངས་མ་མཐར་ཐུག་གི་ནུས་པ་རྒྱས་པ་དང༌། སྙིགས་མའི་ཁམས་ཐམས་ཅད་ཟ་ཞིང་དྭངས་མའི་སྟོབས་འཕེལ་བར་བྱེད་པའི་ནུས་པ་ཁྱད་པར་ཅན་ཉིད་འདི་ལ་ཡོད་པས་ཙཎྜ་ལཱི་ཞེས་མིང་དུ་ཆགས་པ་སྟེ་དེས་ན་ཐོག་མར་ཤིན་ཏུ་ཕྲ་བའི་རྃ་ཡིག་ལྟེ་འོག་ཏུ་གནས་པ་ལ་སེམས་གཏད་དེ་འོག་རླུང་བསྐུམ་པ་དང་སྟེང་རླུང་དལ་གྱིས་བརྔུབས་ཏེ་ལྟེ་འོག་ཏུ་མནན་པ་ཁ་སྦྱོར་བུམ་པ་ཅན་བཟུང་སྟེ་རླུང་སེམས་ཐམས་ཅད་དེར་བསྡུ། མི་ཐུབ་པ་དང་འཐེན་གནོན་དང་ཕོ་སྐོར་བྱ་བའི་ཁྱད་ཆོས་བཞི་ལྡན་བུམ་ཅན་ཁུག་པ་བརྒྱའམ་ལྔ་བཅུ་ཉེར་གཅིག་སོགས་བཟུང་བས་རྣམ་རྟོག་གི་རྒྱུ་བ་ཆད་པའི་ཀ་དག་སྟོང་ཉིད་རྣམ་པར་མི་རྟོག་པའི་ཏིང་ངེ་འཛིན་མྱུར་དུ་རྒྱུད་ལ་སྐྱེ་བའི་ཉམས་འཆར་ནུས་ཤིང་གཡོ་བྱེད་ཀྱི་རླུང་མི་རྒྱུ་བ་བུམ་པ་ཅན་གྱིས་བཟུང་སྟོབས་ཀྱིས་གཡོ་འཁྲུལ་གྱི་སེམས་ཀྱི་འགྱུ་བ་རང་ཤུགས་ཀྱིས་འགགས། མཚོན་བྱེད་སྟོང་ཆ་ཡུམ་གྱི་དག་པ་ཙཎྜ་ལཱི་ཤིན་ཏུ་ཕྲ་བའི་ཡེ་ཤེས་ཀྱི་ཐིག་ལེའི་གསལ་སྣང་གིས་མཚོན་བྱ་སྟོང་ཉིད་རྣམ་ཀུན་མཆོག་ལྡན་གྱི་ཡེ་ཤེས་རང་གི་རྒྱུད་ལ་འདྲེན་ནུས་པའི་ཐབས་ཀྱི་རྣལ་འབྱོར་ཟབ་མོའི་གསང་བ་ཡང་དག་པའི་དེ་ཁོ་ན་ཉིད་དོ།

།གཉིས་པ་བདེ་བའི་རྣལ་འབྱོར་ནི། སླར་ཡང་བདེ་ཆེན་སྒྲུབ་པ་ནི༔ ལུས་གནས་འཁོར་ལོ་བཞི་ལྡན་གསལ༔ དབུ་མའི་ཡར་སྣེ་ཧེ་རུ་ཀ༔ དཀར་པོ་བདེ་བའི་ཉམས་ལྡན་གསལ༔ ལྟེ་འོག་མེ་དང་དབྱེར་མེད་པའི༔ ཕག་མོ་དམར་མོ་གསལ་བ་ལ༔ སེམས་གཏད་ཀུམྦྷ་སྦྱོར་བ་ཡིས༔ ཤེས་རབ་སྟོང་པའི་མེ་བསྐུལ་བས༔ འཁོར་ལོའི་རྩ་འདབ་ཐམས་ཅད་བསྲེག༔ བླ་མའི་སྐུ་ལས་བདུད་རྩི་དྲངས༔ འཁོར་ལོའི་གནས་རྣམས་ཐམས་ཅད་དང་༔ ཁྱད་པར་ཤེས་རབ་སྒྱུ་མར་ཐིམ༔ འབར་འཛག་བདེ་ཆེན་དགྱེས་མཆོད་སྤྲིན༔ མཁའ་དབྱིངས་ཁྱབ་པར་འཕྲོས་པ་ལས༔ རྩ་གསུམ་ཞི་ཁྲོའི་ཚོགས་རྣམས་ཀུན༔ སྤྱན་དྲངས་ཐབས་མཆོག་དཔའ་བོར་བསྟིམ༔ དེ་ལྟར་དམིགས་པ་དྲག་ཏུ་བཟུང་༔ ཧེ་རུ་ཀ་དཔལ་སྙིང་གར་བྱོན༔ ཕག་མོ་བདེ་བའི་གར་འཁྱུགས་ནས༔ སྙིང་གར་འཛོམ་དང་དགྱེས་པར་རོལ༔ མཐར་ནི་བྱང་སེམས་ཐིག་ལེར་གྱུར༔ ཞེས་པ་ལྟར་དབུ་མ་ལས་གྱེས་པའི་དཔྲལ་མགྲིན་ཐུགས་ཀ་ལྟེ་བ་འཁོར་ལོ་བཞི། རྩ་འདབ་སོ་གཉིས། བཅུ་དྲུག །བརྒྱད། དྲུག་ཅུ་རྩ་བཞིར་གྱེས་པའི་དབུ་མའི་ཡར་སྣེ་ཐབས་བདེ་བ་ཆེན་པོ་མཆོག་ཏུ་མི་འགྱུར་བའི་ཡེ་ཤེས་ཀྱི་ངོ་བོ། རྣམ་པ་ཐབས་མཆོག་ཡབ་ཧེ་རུ་ཀ་ཡང་དག་སངས་རྒྱས་ཐམས་ཅད་བདེ་སྟོང་མཉམ་པར་སྦྱོར་བའི་དཔའ་བོ་ཆེན་པོ་ཞལ་གཅིག་ཕྱག་གཉིས་ཀྱིས་རྡོར་དྲིལ་བསྣོལ་ཏེ་འཛིན་པ་ཞུ་བདེའི་ཉམས་འགྱུར་ཤིན་ཏུ་རྒྱས་པས་སྐུ་མདོག་སྟོན་ཟླ་ལྟར་དཀར་བ་རྗེས་སུ་ཆགས་པ་མི་ཟད་པ་རྒྱས་པས་ཞུ་ལ་ཁད་པ་པད་ཉི་དྲེགས་པ་ཁྱོ་ཤུག་གི་གདན་ལ་བཞེངས་ཏེ་བཞུགས་པ་དང༌། ལྟེ་འོག་སོར་བཞིའི་མཚམས་དབུ་མའི་མར་སྣེ་ཤེས་རབ་སྟོང་ཉིད་རྣམ་ཀུན་མཆོག་ལྡན་གྱི་བདག་ཉིད། རྣམ་པ་རྡོ་རྗེ་བཙུན་མོ་སྒྱུ་མ་ཆེན་པོ་རྡོ་རྗེ་ཕག་མོ་གནམ་ཞལ་དབྱིངས་ཕྱུག་དམར་མོ་གཅེར་བུ་རྐེད་སྐབས་ཕྲ་ཞིང་ནུ་འབུར་དང་བྷ་ག་རྒྱས་པ། སྐུ་ལས་བདེ་དྲོད་ཀྱི་འོད་ཕུང་འབར་བ། གཟུང་འཛིན་འཁྲུལ་འཁོར་ཟ་བའི་བརྡར་གཏུམ་རྔམས་ཁྲོས་པའི་ཉམས་དང་ལྡན་པ།

ཕྱག་གཉིས་གྲི་གུག་ཕྱར་ཞིང་ཐོད་ཁྲག་ཐུགས་ཀར་བཟུང་བ། ཞབས་བརྐྱང་བསྐུམ་གྱིས་གར་སྟབས་ལིང་ངེར་པད་ཉི་བམ་རོའི་སྟེང་བཞེངས་པ་གསལ་ཏེ། རླུང་རོ་བསལ་ཞིང་སྟེང་འོག་གི་རླུང་ཁ་སྦྱོར་དུ་བཅིང་པས་ལྟེ་འོག་ཕག་མོའི་སྐུ་ལས་བདེ་དྲོད་ཀྱི་མེ་ཤིན་ཏུ་ཕྲ་བ། རྩེ་མོ་རྣོ་ཞིང་འཁྱུག་པ། འོད་ཀྱི་ཟེར་ཐག་ཅན་དཔག་ཏུ་མེད་པ་བྱུང་སྟེ་ལྟེ་བ། སྙིང་ག །མགྲིན་པ། སྤྱི་བོའི་འཁོར་ལོའི་བར་མས་རིམ་གྱིས་འབར་ཞིང་འཕྲོས་པས་རྩ་ནང་ཐམས་ཅད་ཁྱབ། ནད་གདོན་སྡིག་སྒྲིབ་བག་ཆགས་དང་བཅས་པ་གཞོབ་ཐུལ་གྱིས་བསྲེགས། ལུས་ཀྱི་ནང་ཐམས་ཅད་ཟང་ཐལ་དུ་ཁྱབ། མ་དག་པའི་རྩ་རླུང་ཐིག་ལེའི་ཆ་ཐམས་ཅད་སྦྱངས། བ་སྤུའི་ཁུང་བུ་རྣམས་ནས་མེ་ལྕེ་དམར་ཁྱུག་ཁྱུག་ཏུ་སྦྲུལ་གྱི་ལྕེ་བཞིན་བྱུང༌། ལུས་རིལ་གྱིས་གང་བས་དྲོད་ཀུན་ཏུ་ཁྱབ་ཅིང་སྣང༌། ལྕགས་སྲེག་མགར་གྱི་སོ་མལ་ནས་བྱུང་བ་བཞིན་རང་ལུས་དམར་ལམ་གྱིས་བྱུང༌། ཁྱད་པར་སྤྱི་བོའི་བླ་མ་ཧེ་རུ་ཀའི་སྐུ་ལ་རེག་ཙམ་གྱིས་རྗེས་ཆགས་ཀྱི་བདེ་ཉམས་ལྷག་པར་རྒྱས། སྐུའི་ཆ་ཐམས་ཅད་ལས་བྱང་ཆུབ་སེམས་ཀྱི་བདུད་རྩི་མུ་ཏིག་གི་རྒྱུན་ལྟ་བུ་དཀར་ཁྲམ་ཁྲམ་དུ་བྱུང༌། འཁྱགས་རོམ་མེས་ཞུ་བའི་ཆུ་བཞིན་མས་རིམ་དུ་བབ་སྟེ་སྤྱི་མགྲིན་སྙིང་ལྟེའི་གནས་བཞིའི་འཁོར་ལོར་བདུད་རྩིའི་ཆུ་རྒྱུན་གྱིས་རིམ་ཅན་དུ་གང་བས་དབང་བཞི་ཐོབ། ལུས་རྩ། ངག་རླུང༌། ཡིད་ཐིག་ལེ། ཆ་མཉམ་ཡེ་ཤེས་ཀྱི་སྒྲིབ་པ་བཞི་དག །དགའ་བ། མཆོག་དགའ། ཁྱད་པར། ལྷན་སྐྱེས་ཀྱི་དགའ་བ་བཞིའི་ཉམས་སྐྱེས། སྐུ་བཞིའི་གོ་འཕང་རྒྱུད་ལ་སྐྱེ་བའི་སྐལ་ལྡན་དུ་གྱུར་པར་བསམ། ཁྱད་པར་དུ་ཡང་བྱང་སེམས་བདུད་རྩིའི་དྭངས་མ་ལྟེ་བའི་ཕག་མོའི་སྐུ་ལ་སིབ་ཀྱིས་ཐིམ་པས་འབར་འཛག་གི་ཉམས་ཤིན་ཏུ་རྒྱས། བདེ་བ་མི་བཟོད་པའི་ཉམས་ཀྱིས་གར་དང་བཅས་ཏེ་དཀར་དམར་གཉིས་སུ་མེད་པའི་ཡེ་ཤེས་འོད་ཀྱི་ཟེར་ཐག་ཁ་དོག་ལྔ་ལྡན་མཁའ་ཁྱབ་ཏུ་སྤྲོས་པས་ཆོས་དབྱིངས་ཁྱབ་པར་བརྡལ་བའི་ཞིང་ན་བཞུགས་པའི་བླ་མ་རྩ་གསུམ་རྒྱལ་བ་སྲས་དང་བཅས་པ་ཐམས་ཅད་བསྐུལ་ཏེ་གཟུགས་སྐུ་ཧེ་རུ་ཀ་ཡབ་ཡུམ་གྱི་རྣམ་པར་བཞེངས་ནས་ཆར་དྲག་ཏུ་འབབ་པ་ལྟར་བྱོན།

སྤྱི་བོའི་བླ་མ་ཧེ་རུ་ཀ་ལ་ཐིམ་པས་བྱིན་རླབས་ཀྱི་ཟིལ་བཟོད་མེད་དུ་འབར། བདེ་བ་མ་བཟོད་པས་སྙིང་གར་བྱོན་པའི་རྐྱེན་གྱིས་ཕག་མོ་ཡང་བདེ་བའི་གར་དང་སྒྱུ་རྩལ་ཁྱུག་ཁྱུག་གིས་གྱེན་དུ་བྱོན་ནས་ཡབ་ཡུམ་ཞལ་སྦྱོར་བས་བདེ་སྟོང་གི་ཡེ་ཤེས་ཤིན་ཏུ་རྒྱས་པས་རང་ལུས་འོད་དུ་ལྟེམས་ཀྱིས་ཞུ། སྙིང་གའི་ཧེ་རུ་ཀ་ཡབ་ཡུམ་ལ་ཐིམ། ཧེ་རུ་ཀ་ཡབ་ཡུམ་ཀྱང་ཐིག་ལེ་དཀར་ལ་དམར་བའི་མདངས་ཆགས་པ་འགུལ་འཕྲིག་གི་རྣམ་པ་ཅན་དུ་ཞུ། དེ་ཡང་སྟོང་པའི་དབྱིངས་སུ་ཡལ་བར་བསམ། དམིགས་པ་དེ་མ་རྫོགས་ཀྱི་བར་རླུང་བུམ་ཅན་དྲག་ཏུ་གཅུན་ཏེ་རླུང་རིག་སེམས་གསུམ་གཅིག་དུ་བསྲེ་བ་གལ་ཆེའོ། །གསུམ་པ་མི་རྟོག་པའི་རྣལ་འབྱོར་ནི། དེ་ལ་སེམས་གཏད་ཐིག་ལེ་ནི༔ དབུ་མའི་ཡར་སྣར་སྤྲོས་པ་དང་༔ སྣ་རྩེར་རྡོ་རྗེ་ནོར་བུའི་རྩེར༔ རེས་མོས་བཟུང་ཞིང་མཐའ་རུ་ནི༔ སྙིང་གར་ཐིག་ལེ་སྔོ་སྐྱ་ཧཱུྃ་མཚན་པ༔ མཐར་ནི་སྟོང་ཆེན་དབྱིངས་སུ་བསྟིམ༔ མཆན། བསྟིམས་པས་གསལ་སྟོང་ནི༔ ལྟ་བ་མཐའ་དང་བྲལ་བར་བསྐྱང་༔ གསང་དབང་ལམ་བྱེད་རིམ་པའོ༔ ཞེས་པ་སྟེ་ཧེ་རུ་ཀ་ཡབ་ཡུམ་ཞུ་བའི་ཐིག་ལེའི་དྭངས་མ་ཤིན་ཏུ་ཕྲ་བ་ཉིད་སེམས་བྱིང་རྨུག་དང་བདེ་ཉམས་ཆེ་ན་དབུ་མའི་ཡར་སྣ་ཚངས་པའི་སྒོར་བྱོན་ནས་བརྟན་པར་བཞུགས་པ་ལ་རླུང་སེམས་ཀྱི་དྭངས་མ་ཐམས་ཅད་དེ་ལ་སིབ་སིབ་ཐིམ་པར་བསམ་ལ་དམིགས་པ་སྤྱི་བོར་གཏོད་ཅིང་མིག་གི་ལྟ་སྟངས་ནམ་མཁར་གཏད་དེ་དབྱིངས་རིག་བསྲེ། ཡང་རྒོད་པ་དང་གསལ་ཉམས་ཆེ་ན་ཐིག་ལེ་ཉིད་ལྕི་ཐིག་གིས་ལུས་དབུས་བརྒྱུད་རྡོ་རྗེ་ནོར་བུའི་རྩེར་བདེ་བའི་ཟིལ་པ་ཕྲོམ་མེར་སོན་པར་བསམ་ལ་བུམ་ཅན་དྲག་ཏུ་བཟུང་དམིགས་པ་ལྟེ་འོག་ཏུ་གཏད་ཅིང་མིག་སྣ་རྩེར་གཏོད། དེ་གཉིས་གང་ལྟར་ཡང་མཐར་ཐིག་ལེ་དེ་ཉིད་ཁ་དོག་སྔོ་སྐྱ་ཧཱུྃ་གིས་མཚན་པ་རྡུལ་བྲལ་ཤིན་ཏུ་རྣམ་པར་དག་པ་ཞིག་ཏུ་གྱུར། དེའི་འོད་ཀྱིས་རང་ལུས་སྣོད་བཅུད་དང་བཅས་པའང་འུབ་ཀྱིས་འདུས་ནས་ལན་ཚྭ་ཆུར་ཞུ་བ་ལྟར་དབྱིངས་ཆེན་ཤིན་ཏུ་རྣམ་པར་དག་པའི་ཀློང་དུ་ཐིམ་པར་བསམ་ལ་ལྷོད་ཀྱིས་ཀློད་དེ་མཉམ་པར་བཞག་ལ་ཆོས་ཉིད་ཀྱི་ལྟ་བའི་ངང་བསྐྱང༌།

དེ་ཡང་ལྷན་སྐྱེས་ཀྱི་ཡེ་ཤེས་ཆེན་པོའི་གནས་ལུགས་ལ་སྐུ་གསུམ་བདེ་གསལ་མི་རྟོག་པའི་ཡེ་ཤེས་གསུམ་ལྡན་གྱི་བདག་ཉིད་དུ་བཞུགས་པའི་ཡིན་ལུགས་མངོན་དུ་གྱུར་ན་ཡེ་ཤེས་གསུམ་གྱི་བདག་ཉིད་དུ་བྱང་ཆུབ་པར་བྱེད་ཅིང༌། གནས་ལུགས་མ་རྟོགས་པས་རྒྱུ་ཆགས་སྡང་རྨོངས་གསུམ་གྱིས་འཁྲུལ་ནས་འབྲས་བུ་ཁམས་གསུམ་གྱི་འཁྲུལ་སྣང་ལ་སྤྱོད་པ་དང༌། ལམ་ཉམས་སུ་ལེན་པའི་སྐབས་སུ་ཡང་བདེ་གསལ་མི་རྟོག་པའི་ཉམས་གསུམ་ལས་མ་འདས་པས་ཉམས་དེ་གང་སྐྱེས་ཀྱང་ཞེན་མེད་འཛིན་མེད་རང་གྲོལ་ཆེན་པོའི་ལྟ་བའི་བོགས་འབྱིན། ལམ་གྱི་རྒྱན་དུ་ཁྱེར་ཞིང་རྒྱུན་བསྐྱངས་པས་ལྟ་བའི་གདིང་ཐོབ་དགོས་པའོ། །གཉིས་པ་གཞན་ལུས་ཕྱག་རྒྱའི་ལམ་ནི། གསུམ་པའི་ལམ་ལ་བསྟེན་པ་ཡི༔ དྲོད་ཐོབ་རྣལ་འབྱོར་བརྩམ་པར་བྱ༔ རིགས་ཅན་ལྔ་པོ་བཀུག་བྱས་ནས༔ དྲང་ངེས་ཆོས་བཤད་ཟབ་དབང་བསྐུར༔ འདོད་པའི་བདེ་བ་སྤེལ་བྱས་ནས༔ རོལ་ཐབས་བརྒྱད་དང་འདུ་ཤེས་བཞི༔ སྙོམས་འཇུག་དགའ་བཞི་ལུགས་འབྱུང་གི༔ ཡེ་ཤེས་ངོས་བཟུང་དབབ་བསྐྱིལ་བཟློག༔ ལུགས་ལྡོག་བཅུ་དྲུག་མཐར་སོན་གྱིས༔ བདེ་བའི་ཡེ་ཤེས་རྡུལ་དང་བྲལ༔ འགྱུར་མེད་བདེ་བ་ཆེན་པོ་ནི༔ འཕོ་མེད་ཀུན་ཏུ་ཁྱབ་པའོ༔ ཡན་ལག་ལུས་སྦྱང་འདྲེན་དགྲམ་ལྡོག༔ འཁྲུལ་འཁོར་ལྟ་སྟངས་འབད་པར་བྱ༔ ཕོ་ཉའི་ལམ་གྱི་རིམ་པའོ༔ ཞེས་བསྒྲུབ་བྱའི་ལྷ་བདེ་ཆེན་ཧེ་རུ་ཀ་ཐུགས་རྡོ་རྗེའི་ཁྱབ་བདག་དང་བསྒྲུབས་འབྲས་མཆོག་དངོས་གཙོ་བོར་བཏོན་པས་གནས་ལུགས་དོན་གྱི་འོད་གསལ་མངོན་དུ་བྱེད་དགོས་པའི་དབང་གིས། སྒྲུབ་བྱེད་ཀྱི་ལམ་ཕོ་ཉའི་མྱུར་ལམ་ཉིད་ཆེས་ཟབ་པའི་མཐར་ཐུག་ཏུ་ངེས་པས་སྒྲ་ཇི་བཞིན་ཉམས་སུ་ལེན་པར་འདོད་ན་སླད་ནས་སྤྲོ་བར་བྱའོ། །བཞི་པ་གྲོལ་ལམ་ཕྱག་རྒྱ་ཆེན་པོའི་གསེང་ལམ་ལ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། བཞི་པ་དོན་གྱི་ཡེ་ཤེས་ནི༔ མཚན་མཚོན་ཀུན་ལས་རབ་འདས་པའི༔ ཡང་དག་གྲུབ་པ་ཆེན་པོ་ངང་༔

རིག་པ་ཡེ་ཤེས་ཕུར་པ་སྟེ༔ སྣང་སྲིད་འཁོར་འདས་ཆོས་རྣམས་ཀུན༔ རྩལ་རྫོགས་ཆེན་པོར་ལྷུན་གྱིས་གྲུབ༔ ཞེས་པ་སྟེ་དབང་བཞིའི་ལམ་གང་བསྒོམས་ཀྱང་བསྒྲུབ་བྱ་མཐར་ཐུག་ནི། སྣང་སྟོང་གཉིས་སུ་མེད་པའི་ཡེ་ཤེས། འཕོ་བའི་སྒྲིབ་པ་དང་བྲལ་བའི་རྡོ་རྗེའི་སྐུ། ཆོས་ཉིད་དེ་བཞིན་ཉིད་ལ་སྒྲིབ་པའི་བག་ཆགས་ཕྲ་མོ་ཡང་ཟད་དེ་རོ་མཉམ་དུ་སངས་རྒྱས་པ། གཅིག་དང་དུ་མའི་མཐའ་ལས་གྲོལ་བའི་བསམ་གྱིས་མི་ཁྱབ་པ། མཚན་མའི་སྤྱོད་ཡུལ་ཐམས་ཅད་དང་བྲལ་ཀྱང༌། ཤེས་བྱའི་རྣམ་པ་ཐམས་ཅད་དུ་འཆར་བའི་བདག་ཉིད་དུས་གསུམ་གྱི་བདེ་བར་གཤེགས་པ་ཐམས་ཅད་དང་སོ་སོ་མ་ཡིན་ཐ་མི་དད་པའི་རང་བྱུང་ཡེ་ཤེས་ཀྱི་སྐུ་སྟེ། འཁོར་འདས་ཐམས་ཅད་མཉམ་པ་ཉིད་དུ་སངས་རྒྱས་པ། རིག་ཀུན་གྱི་ཁྱབ་བདག་དམ་པར་གྱུར་པ་ལ་ཆོས་ཉིད་དོན་གྱི་ལྷ་ཞེས་བྱ་ཞིང༌། ཡེ་ཤེས་ཀྱི་སྐུ་མཚན་མའི་སྤྱོད་ཡུལ་ལས་འདས་པ་དེ་ཉིད་རྣམ་པ་རྟགས་ཀྱི་ཕྱག་རྒྱར་ཤར་བ་ལ་སྲིད་ཞིའི་སྤྱི་དཔལ་ཡང་དག་ཧེ་རུ་ཀ་ཞེས་དང༌། ཁྲོ་རྒྱལ་སྟོབས་འདུས་རྡོ་རྗེ་གཞོན་ནུ་ལ་སོགས་པའི་མཚན་དང་སྐུ་ཡི་བཀོད་པ་ཞལ་ཕྱག་མཚན་མ། གཙོ་འཁོར། རྟེན་བརྟེན་པའི་རྣམ་པ་ཅིར་ཡང་སྣང་བ་ཉིད་ཆོས་ཅན་རྟགས་ཀྱི་ལྷ་ཞེས་བྱ་ཞིང༌། དེས་ཆོས་ཐམས་ཅད་སྣང་སྟོང་མཉམ་པ་ཉིད་ཀྱི་དབྱིངས་སུ་ཚུལ་གཅིག་པས་ཡེ་ཤེས་རྡོ་རྗེའི་སྐུ་ཅན་དཀྱིལ་འཁོར་གྱི་གཙོ་བོའི་དོན་གྱི་བཞུགས་ཚུལ་དང་མཐུན་པ་ཉམས་ལེན་གྱི་ལམ་ཀྱང་བློ་འདས་འོད་གསལ་ཆེན་པོའི་རྣལ་འབྱོར་གྱི་ལྟ་སྒོམ་གནད་དུ་བསྣུན་པས་དོན་གྱི་གྲོལ་ཕུག་མངོན་དུ་བྱེད་ནུས་པ་སྟེ། དེ་ཡང་རིག་སྟོང་ཡེ་ཤེས་ཀྱི་དགོངས་པ་ངོ་སྤྲོད་པ་ཀ་དག་ཁྲེགས་ཆོད་ཀྱི་ལམ་དང༌། འོད་གསལ་ཐིག་ལེ་ཆེན་པོའི་རྣལ་འབྱོར་གྱི་བོགས་འབྱིན་པ་ལྷུན་གྲུབ་ཐོད་རྒལ་གྱི་མན་ངག་ལ་བརྟེན་པ་ནི་ཡང་དག་གྲུབ་པ་གཅིག་པུའི་དོན་གྱི་དགོངས་པ་དང༌། རྡོ་རྗེ་ཕུར་པའི་ལམ་བཞི་ལས་རིག་པ་ཡེ་ཤེས་ཀྱི་ཕུར་བུའི་རྣམ་བཞག་ཏུ་གསུངས་པ་ཉིད་བཤད་པའོ།

།གཉིས་པ་རྒྱས་པར་བཤད་ལ། འཁྲུལ་རྟོག་གཞི་མེད་དུ་སྦྱང་པ་སྔོན་འགྲོ་དང༌། འཁྲུལ་པ་རང་གྲོལ་དུ་དག་པ་དངོས་གཞི་གཉིས་ལས། དང་པོ་ནི། རུ་ཤན་ཕྱི་ནང་དབྱེ་བ་དང་༔ སྒོ་གསུམ་རྣལ་དུ་དབབ་པ་ཡིས༔ ཞེས་པ་སྟེ་གཞི་སྣང་འཁྲུལ་གྲོལ་གྱི་སྣང་བ་འདབས་འདྲེས་དེ་དོན་གྱི་ཡིན་ལུགས་ལ་སྒྲིབ་པ་ཉིད་སྐྱེ་འགག་གནས་གསུམ་དང་བྲལ་བའི་ཡེ་ཤེས་ཆེན་པོར་དག་པར་བྱས་ནས། ཆོས་ཉིད་དོན་གྱི་གཤིས་རྗེན་གཅེར་དུ་ངོ་སྤྲད་ནས་སྣང་སྤྱོད་ཡེ་ཤེས་ཀྱི་རོལ་པ་ལས་མི་འདའ་བར་བྱ་ཕྱིར་ཕྱི་ནང་གི་རུ་ཤན་དབྱེ་བ། སྒོ་ལུས་ངག་ཡིད་གསུམ་སྦྱང་པ་རྣལ་དབབ་དང་བཅས་པ་ཐེག་པ་མཆོག་གི་ཁྲིད་ཚུལ་སྤྱི་ལྟར་ཉམས་སུ་ལེན་པར་བྱ་དགོས་སོ། །གཉིས་པ་འཁྲུལ་པ་རང་གྲོལ་དུ་དག་པ་དངོས་གཞིའི་མན་ངག་ལ། ལྟ་བ་ཀ་དག་ཉིད་དོན་ངོ་སྤྲད་པ། སྒོམ་པ་འོད་གསལ་གྱི་རྣལ་འབྱོར་གྱིས་བོགས་འབྱིན་པའོ། །དང་པོ་ནི། ཀ་དག་ལྟ་བ་ནམ་མཁའི་དབྱིངས༔ རྒྱ་ཆད་ཕྱོགས་ལྷུང་ཀུན་བྲལ་བ༔ ཡིད་དཔྱོད་བསམ་ལས་འདས་པ་རུ༔ བླ་མའི་དྲིན་གྱི་རང་ཐོག་འཕྲོད༔ ཐམས་ཅད་རང་གྲོལ་ཆེན་པོར་མཉམ༔ ཤར་གྲོལ་དབྱེར་མེད་ཆེན་པོའོ༔ གང་བྱུང་སྤྱོད་པས་རྩིས་གདབ་བྲལ༔ ཞེས་པ་སྟེ་གཟུང་འཛིན་གཉིས་སྣང་གིས་བསྡུས་པའི་ཆོས་ཀུན་འཁྲུལ་རྟོག་གི་བློས་བཅོས་ཤིང་བཏགས་ཙམ་ལས་དོན་ལ་མེད་པ་གསལ་སྣང་ཆུ་ཟླ་ལྟ་བུ་ལས་གང་དུའང་མ་གྲུབ་ན། རིག་པའི་གནས་ལུགས་ནི་ནམ་མཁའི་དབྱིངས་ལྟར་སྤྲོས་པ་ཐམས་ཅད་དང་བྲལ་ཞིང་འཁོར་འདས་གང་དུའང་རྒྱ་ཆད་དང་ཕྱོགས་སུ་མ་ལྷུང་བ་ཀུན་ཁྱབ་ཡིད་དཔྱོད་ཀྱི་བློས་བསམ་བརྗོད་ཀྱི་ཡུལ་ལས་འདས་པ་སོ་སོ་རང་གིས་རིག་པ་བྱ་བའི་བདག་ཉིད་དེ། ཐོས་བསམ་གྱིས་དོན་སྤྱི་ཙམ་ལས་ཇི་བཞིན་མངོན་དུ་བྱེད་མི་ནུས་ཀྱང༌། བླ་མའི་བྱིན་རླབས་དང་ཁ་ནང་དུ་ཕྱོགས་པའི་བསྒོམས་སྟོབས་ལ་བརྟེན་ནས་ཆོས་ཉིད་དོན་གྱི་གཤིས་ལུགས་ཆོས་སྐུ་རིག་སྟོང་རྗེན་པ་རང་གི་མྱོང་སྟོབས་ཀྱིས་གཞི་མེད་རྩ་བྲལ་དུ་ངོས་ཟིན་པའི་ཚེ་ངོ་རང་ཐོག་ཏུ་འཕྲོད་པ་ལྟ་བ་རི་བོ་ཅོག་བཞག་ཞེས་བྱ།

དོན་དེ་བློས་སྒོམ་པར་བྱ་བ་རྡུལ་ཙམ་མེད་ཀྱང་ཆེད་དུ་རྩོལ་བས་མ་བསྒྲུབ། ཡེངས་ལ་ཕྱལ་བར་མ་ཤོར། རྟོག་པའི་འཕྲོ་འདུས་རིག་པ་ལ་མ་བསྒྲིབས་པ་རང་བབ་ལྷོད་པོའི་ངང་དུ་མི་གཡོ་བར་བཞག་པས་ངང་བསྐྱང་པ་ནི་ཐག་གཅིག་ཐོག་ཏུ་བཅད་པའི་སྒོམ་པ་རྒྱ་མཚོ་ཅོག་བཞག །རིག་པའི་རང་སོ་ཟིན་པ་ཆོས་སྐུ་རྒྱལ་པོའི་གཏན་སྲིད་འཕོ་མེད་དུ་བཟུང་བས་ཚོགས་དྲུག་གི་སྣང་བ་གང་ཤར་ཡང་དགག་སྒྲུབ་ཀྱི་བློས་མི་དཔྱོད་པར་ཆོས་ཉིད་གཤིས་ཀྱི་མྱོང་བ་དང་མ་བྲལ་བས་རྒྱས་ཐེབས་ན་རང་ཤར་རང་གྲོལ་ཆེན་པོར་དག་པ་ནི་གདིང་གྲོལ་ཐོག་ཏུ་བཅའ་བ་སྟེ་དེ་ནི་སྤྱོད་པ་སྣང་བ་ཅོག་བཞག་ཞེས་བྱ་ཞིང༌། གནད་དེ་དག་ལ་བརྟེན་ནས་ཆོས་ཅན་མཚན་མའི་སྤྲོས་པ་ཐམས་ཅད་ཆོས་ཉིད་རྣམ་པར་མི་རྟོག་པའི་ཡེ་ཤེས་སུ་གྲོལ་ཏེ་འཁོར་འདས་རེ་དོགས་ཀྱི་སྤྲོས་པས་ཉེ་བར་ཞི་བའི་ཆོས་དབྱིངས་ཁྱབ་བརྡལ་ཆེན་པོའི་དབྱིངས་སུ་འཕོ་འགྱུར་མེད་པའི་བཙན་ས་ཟིན་ཏེ་གནས་པ་ནི་འབྲས་བུ་རིག་པ་ཅོག་བཞག་ཅེས་བྱའོ། །གཉིས་པ་སྒོམ་པ་འོད་གསལ་གྱི་རྣལ་འབྱོར་གྱིས་བོགས་འབྱིན་པ་ནི། ལྷུན་གྲུབ་ཆེན་པོའི་གནས་ལུགས་ནི༔ སྒྲོན་མ་བཞི་ཡིས་མངོན་དུ་བྱེད༔ སྣང་བཞི་མཐར་ཕྱིན་ཨེ་མ་ཧོ༔ བཞི་པའི་ལམ་ཁྱེར་རིམ་པའོ༔ ཞེས་པ་སྟེ་སྤྱིར་ཆོས་ཀུན་སྟོང་ཉིད་དུ་གཏན་ལ་ཕབ་པ་དང༌། རང་བཞིན་འོད་གསལ་གྱི་ཡེ་ཤེས་དང་ཟུང་འཇུག་ཏུ་སྒྲུབ་པ་མདོ་སྔགས་ཀུན་ནས་ཟབ་མོའི་གནས་ལུགས་སུ་གསུངས་ཀྱང་རིག་སྟོང་ཁྱབ་བརྡལ་ཆེན་པོའི་དགོངས་པ་བློས་བྱས་ཡིད་དཔྱོད་ལས་འདས་པ་དང༌། དེའི་གཤིས་ལུགས་འོད་གསལ་སྒྲོན་མ་བཞི་ལྡན་དུ་གཏན་ལ་ཕབ་པ་ནི་རྫོགས་པ་ཆེན་པོ་མན་ངག་སྡེའི་ཐུན་མོང་མ་ཡིན་པའི་ཁྱད་ཆོས་འབའ་ཞིག་སྟེ། དེས་ཁྱད་པར་བདུན་ལྡན་ལྷུན་གྲུབ་ཐོད་རྒལ་གྱི་ལམ་ཟབ་མོ་འདི་ནི་ཡང་གསང་སྙིང་གི་ཐིག་ལེའི་ཀུན་བཟང་གདོད་མའི་ལམ་གྱི་ཐུས་ཀ་མཐར་ཐུག་པ་སྟེ། ཆོས་ཉིད་བསམ་གྱིས་མི་ཁྱབ་པའི་ཡེ་གདངས་འོད་གསལ་སྒྲོན་མ་བཞིའི་སྣང་བ་རང་ལ་གཟོད་ནས་ལྷུན་གྲུབ་ཏུ་གནས་ཀྱང་ཟག་བཅས་རྩ་རླུང་ཐིག་ལེའི་སྦུབ་སུ་ཆུད་དེ་མངོན་སུམ་མི་སྣང་བ་གང༌།

སྒོ་ཡུལ་རླུང་རིག་གི་གནད་ཀྱིས་གཅུན་པས་མན་ཤེལ་ཉི་མ་དང་འཕྲད་པས་འཇའ་ཟེར་བཀྲག་ཏུ་འཚེར་བ་བཞིན་དབྱིངས་རིག་ཟུག་འཇུག་གི་འཆར་ཆས་ལས་ཉོན་གྱི་ཟག་པ་ཐམས་ཅད་རང་ཟད་དུ་སོང་ནས་འཕོ་མེད་ཡེ་ཤེས་རྡོ་རྗེའི་གསང་བ་གསུམ་དུ་སྒྲུབ་ནུས་པ་སྟེ། ཀུན་གྱི་འཆར་གཞི་རིག་པ་དབྱིངས་ཀྱི་སྒྲོན་མའི་སྣང་བ་འོད་གདངས་མཐིང་ཀ་དང་པོར་ཤར་བ་ཕྱི་དབྱིངས། དེ་ལས་སྣང་བ་མཆེད་པའི་ཚུལ་དུ་འོད་ལྔའི་སྣང་བ་ཟ་འོག་ཁ་ཕྱེས་པ་ལྟར་འཆར་བ་ལ། ལས་རླུང་དམ་པའི་ཆ་ལས་བྱུང་བས་ཐིག་ལེ་སྟོང་པའི་སྒྲོན་མ་འོད་ལྔའི་མུ་ཁྱུད་ཅན་དྭངས་མ། རྒྱང་ཞགས་ཆུའི་སྒྲོན་མ་ལུས་དང་པོ་ཆགས་པའི་དུས་ནས་སྐྱེད་བྱེད་རྩ་ཡི་མདུད་པ་ན་འབྱུང་བའི་སྤྱན་ལས་ཕུང་པོ་གྲུབ་ཅིང༌། སྒྲོན་མའི་སྤྱན་ལས་ཡེ་ཤེས་ཀྱི་སྣང་བ་འཆར་བའི་སྒོ་སྙིང་ནས་མིག་ཏུ་འབྲེལ་བའི་འོད་རྩ་ཀ་ཏི་ཤེལ་སྦུག་ཅན་གཟིགས་སྟངས་ཀྱིས་གཅུན་པའི་དབང་གིས་རིག་པ་ཤིན་ཏུ་དྭངས་པ་ཡུལ་མེད་ཉམས་སུ་མྱོང་བ་ཤེས་རབ་རང་བྱུང་གི་སྒྲོན་མའི་ངོ་བོ་དང༌། ཚིག་དོན་ཀློང་བརྡོལ་གྱི་རིག་རྩལ་སོར་རྟོག་ཡེ་ཤེས་འཆར་བའི་རྩལ། དེའི་གདངས་ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད་གསེར་གྱི་སྐུད་པ་ལྡིང་བ་ལྟར་འཆར་བ་དབྱིངས་དང་ཐིག་ལེའི་ར་བར་བཙུད་ནས་བསྒོམས་པས་ཆོས་ཉིད་མངོན་སུམ་གྱི་ལྟ་བས་ཡེ་ཤེས་རྗེན་པའི་གཤིས་ལུགས་སྒྲ་ཇི་བཞིན་དུ་གཏན་ལ་ཕེབས། ཉམས་གོང་འཕེལ་གྱི་འཁྲུལ་སྣང་དབྱིངས་སུ་ནུབ་སྟེ་བར་དོར་གྲོལ་བའི་གདིང་ཚད་རྙེད། རིག་པ་ཚད་ལ་ཕེབས་པས་སྐུ་གསུམ་གྱི་ལམ་སྣང་གི་འཕེལ་ཆ་ཡོངས་སུ་རྫོགས། ཆོས་ཉིད་ཟད་པས་སྣང་གསུམ་འཕོ་བའི་སྒྲིབ་རྟོག་དབྱིངས་སུ་ནུབ་སྟེ་ནང་དབྱིངས་ཁྱད་པར་དྲུག་ལྡན་དུ་བྱང་ཆུབ་བརྙེས་པའི་ལམ་གྱི་ས་ཚད་མཐའ་རྟེན་གྱི་མན་ངག་བཞིས་བཟུང་བ་གཅེས་སོ། །གསུམ་པ་རྗེས་ཀྱི་ཁྲིད་རིམ་ལ། འབྲས་བུའི་གྲོལ་ཚད་དང༌། ཟབ་གསང་གཏན་ལ་ཕབ་སྟེ་བསྩལ་བའི་ཚུལ་ལོ།

།དང་པོ་ནི། སྒོ་གསུམ་དཔལ་ཆེན་ཁྲོ་རྒྱལ་གྱི༔ སྐུ་བཞིའི་ངོ་བོར་བྱང་ཆུབ་ནས༔ ཐམས་ཅད་རིག་པ་རང་སྣང་གི༔ རང་བྱུང་ཁྲོ་བོའི་སར་བཀོད་པས༔ འགྲོ་དོན་འཁོར་བ་དོང་སྤྲུགས་འགྱུར༔ ཨྠིྀ༔ ཁ་ཐཾ༔ རྒྱ་རྒྱ་རྒྱ༔ མནྟྲ་གུ་ཧྱ༔ བརྡ་ཐིམ༔ ཞེས་པ་སྟེ་བསྒྲུབ་གཞི་གཉུག་མའི་རྡོ་རྗེ་གསུམ་དབྱེར་མི་ཕྱེད་པའི་སྣང་སྟོང་མཁའ་ཁྱབ་ཡེ་ཤེས་རྡོ་རྗེ་རྡུལ་བྲལ་ནམ་མཁའ་ལྟ་བུའི་སྐུ་མངོན་དུ་བྱ་བའི་ཕྱིར། སྒྲུབ་བྱེད་དབང་བཞིའི་ལམ་དང་རྗེས་སུ་མཐུན་པའི་སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་ཟབ་མོའི་བྱེད་ལས་ཀྱིས། སད་རྨི་གཉིད་མཐུག་སྙོམས་འཇུག་གི་སྒྲིབ་པ་བཞི་དག་ནས། བསྒྲུབས་འབྲས་སྐུ་བཞི་དབྱེར་མེད་སྲིད་ཞིའི་སྤྱི་དཔལ་ཁྱབ་བདག་ཧེ་རུ་ཀ་ཆེན་པོའི་གོ་འཕང་མངོན་དུ་བྱེད་པའི་གསེང་ལམ། ཨོ་རྒྱན་མ་ཧཱ་གུ་རུ་ཡབ་ཡུམ་གྱི་ཐུགས་དམ་གཅིག་དྲིལ། འཕགས་བོད་རིག་འཛིན་བྱེ་བའི་མཆོག་དངོས་མངོན་སུམ་དུ་གྲུབ་པའི་ཐབས་ཟབ་པའི་མཐར་ཐུག །བརྒྱུད་ཐག་ཉེ་བས་བྱིན་རླབས་ཀྱི་ཚན་ཁ་མ་ཡལ་བ། སྙིགས་དུས་བར་ཆད་སྐྱོབ་པའི་རྡོ་རྗེའི་མཁར་རྫོང་དུ་མཚན་ཙམ་དྲན་པས་བདུད་སྡེའི་རུ་མཚོན་བསྙིལ་ནུས་པ་ཐུན་མིན་ལྷག་པའི་ལྷ་མཆོག་སྒྲུབ་པའི་ཟབ་ལམ་རྨད་དུ་བྱུང་བ་རྒྱུ་མཚན་ཤེས་པའི་བློས་ཡིད་བཞིན་གྱི་ནོར་བུ་རྙེད་པ་མཆོད་དང་བཀུར་བསྟི་ལ་བརྩོན་པས་དོན་གཉིས་འདོད་དགུ་འཇོ་བ་ཆོས་ཉིད་དུ་གྲུབ་པ་བཞིན་ཐེག་མཆོག་སྙིང་པོའི་བསྟན་པ་དང་འཕྲད་ཅིང༌། ཟུང་འཇུག་རྡོ་རྗེའི་གོ་འཕང་སྒྲུབ་པའི་ཐབས་ལ་དད་བརྩོན་ཤེས་རབ་ཀྱིས་འཇུག་ཅིང༌། སྨིན་གྲོལ་ཟབ་མོའི་མྱུར་ལམ་ལ་བརྟེན་ནས་སྐུ་བཞིའི་རྒྱལ་ས་རྟེན་འདིར་མངོན་དུ་བྱ་བས་དལ་རྟེན་སྙིང་པོ་བླང་བར་རིགས་སོ། །གཉིས་པ་ཟབ་གསང་གཏན་ལ་ཕབ་སྟེ་ཇི་ལྟར་སྩལ་བའི་ཚུལ་ནི། ཁོ་བོ་རང་བྱུང་པདྨ་གླིང་པ་ལ༔ རིག་འཛིན་མཁས་གྲུབ་རྒྱལ་པོ་རྣམ་པ་བཞིས༔ ཀཿཐོག་སི་ཏུ་པཎྜི་ཏ་ཆོས་ཀྱི་རྒྱ་མཚོ།

ཞེ་ཆེན་རྒྱལ་ཚབ་པདྨ་བི་ཛ། ཨ་འཛོམ་འབྲུག་པ་རིན་པོ་ཆེ། རྡོ་གྲུབ་ཀུན་མཁྱེན་བསྟན་པའི་ཉི་མ། མཆན། ཡི་དམ་མནོག་ཆོས་སྩལ་བའི་ཡང་ཕུར་གཉིས༔ ཇི་བཞིན་ཉམས་ལེན་སྐལ་པས་དབེན་གྱུར་ཀྱང་༔ བསྙེན་སྒྲུབ་འབྲེལ་འཇོག་བྱེད་པའི་གནས་སྐབས་སུ༔ བླ་མ་ལྷག་པའི་ལྷ་ཡིས་བྱིན་རླབས་ལས༔ རིག་སྟོང་འོད་གསལ་ཀློང་ལྔའི་སྒྲོམ་ལས་ཐོན༔ རིང་དུ་གསང་ཞིང་ཤིང་མོ་ལུག་གི་ལོར༔ རང་དང་རིགས་མཐུན་རྡོ་རྗེའི་མཆེད་པོ་ནི༔ ཀུན་གཟིགས་མངྒའི་མཚན་ཅན་མཆོག་ལ་ཕུལ༔ གདེ་བས་དཔལ་ཆེན་གོ་འཕང་མངོན་བྱེད་ཤོག༔ ཅེས་བདེ་ཆེན་ཧེ་རུ་ཀ་དངོས་འཁོར་ལོའི་དབང་ཕྱུག་དྲན་པས་གདུང་སེལ་མཆོག་གིས་ཚེ་རབ་ཀུན་ཏུ་ཐུགས་བརྩེའི་གཡར་དམ་གྱིས་བཟུང་བའི་རྟེན་འབྱུང་གིས་ཤིན་ཏུ་གསང་བ་ཆེན་པོའི་ཐུགས་ཀྱི་ཏི་ལ་ཀ་འདི་ཡང་རབ་རྒྱལ་མྱོས་བྱེད་ཤིང་ལུགས་ས་ག་ཟླ་བའི་ཚེས་དྲུག་ལ་དཔལ་ས་ལ་སྤྱོད་པའི་འོག་མིན་གསང་བ་ཆེན་པོའི་ཕོ་བྲང་བཀྲ་ཤིས་འཆི་མེད་གྲུབ་པའི་དགའ་ཚལ་གྱི་གཟིམ་སྤྱིལ་ནས་འབྲལ་ཁའི་ཞལ་ཆེམས་ཀྱི་ཚུལ་དུ་བཀའ་དྲིན་བདུད་རྩིའི་ཉིང་ཁུའི་དཔྱིད་དུ་ཐོབ་པ་རིག་པ་འཛིན་པ་བདེ་ཆེན་པདྨ་གར་དབང་འོད་གསལ་མདོ་སྔགས་གླིང་པ་རང་བྱུང་ཐུགས་མཆོག་རྡོ་རྗེའི་སྙིང་གི་བདུད་རྩིའི་ཡང་བཅུད་དུ་འཆང་བའི་སྐལ་བཟང་རྨད་དུ་བྱུང་བའི་རྟེན་འབྱུང་གི་རྩེ་མོར་སོན་པ་གུ་ཧྱ་སིདྡྷིའི་རྒྱ༔ ཞེས་སོ། །སྔ་འགྱུར་བཀའ་གཏེར་ཆོས་ཀྱི་རྒྱ་མཚོའི་དབུས། །ཟབ་གསང་རིན་ཆེན་ལྷུན་པོའི་ཆ་ཙམ་ཞིག །སྐལ་བཟང་དཔྱིད་དུ་ཐོབ་པའི་སྙིང་པོའི་དོན། །ཅུང་ཟད་བཀྲལ་བའི་ལེགས་བྱས་སྣང་བའི་གཏེར། །ནང་གི་ཡེ་ཤེས་བདེ་བ་ཆེན་པོའི་མེས། །དངོས་འཛིན་ཚང་ཚིང་བསྲེགས་པའི་གཟི་འོད་ཀྱིས། །ནམ་མཁའི་མུ་ཁྱུད་བརྡོལ་བས་ཟག་མེད་ཀྱི། །དབྱིངས་སུ་ཉམས་པ་མེད་པར་བརྩོན་པའི་མཐུས། །ཕན་བདེ་པདྨོ་བཞད་པའི་དཔྱིད་གྱུར་ཏེ། །མཆོག་དངོས་གྲུབ་པའི་སྦྲང་རྩིའི་མྱོས་པ་ཡི།

།རིག་འཛིན་གྲུབ་པས་འཛིན་མའི་ཁྱོན་བརྡལ་བས། །འགྲོ་ཀུན་ཧེ་རུ་ཀ་དཔལ་གྲུབ་གྱུར་ཅིག །ཅེས་པའང་གཏེར་སྟོན་གྲུབ་ཐོབ་ཀུན་གྱི་རྒྱལ་པོ་རྒྱལ་སྲས་རྡོ་རྗེ་གླིང་པའི་གདུང་བརྒྱུད་དུ་བྱོན་ཅིང༌། དྭགས་རྙིང་གི་གདམས་པའི་བདུད་རྩིའི་ཐུགས་རྒྱུད་ཡོངས་སུ་ཕྱུག་པའི་འཕགས་མཆོག་ཟབ་ཆོས་འདི་ཉིད་རྩ་བའི་ཐུགས་དམ་ཉམས་བཞེས་མཛད་པ། ལྷོ་ལྗོངས་ཆོས་ཀྱི་རྒྱལ་ཁབ་གྱི་ཆོས་སྡེ་ཆེན་པོ་སྤུངས་ཐང་གི་མཁན་ཆེན་འཇམ་དབྱངས་ཡེ་ཤེས་སེང་གེའི་ཐུན་མིན་ཐུགས་བརྩེའི་གནང་སྐྱེས་དང་བཅས་ཏེ་ཡང་ཡང་བཀའ་སྩལ་བ་བཞིན་ཟབ་ལམ་འདི་ཉིད་ཆིག་བརྒྱུད་དུ་བསྩལ་བའི་སྐལ་བཟང་རྡོ་རྗེའི་རིག་པ་འཛིན་པའི་མིང་ཙམ་གྱིས་སྙན་པའི་འཇིགས་མེད་མཁྱེན་བརྩེའི་འོད་ཟེར་བཀྲ་ཤིས་དཔལ་འབྱོར་གྱིས་རབ་བྱུང་བཅུ་དྲུག་པ་ཤིང་འབྲུག་ལོར་འཕགས་ཡུལ་དབུས་གྱུར་རྡོ་རྗེ་གདན་གྱི་ཀེའུ་ཚང་དུ་གནས་པའི་སྐབས་བྲིས་པ་འདིས་ཀྱང་ངེས་གསང་རྡོ་རྗེ་སྙིང་པོའི་བསྟན་པ་ལ་བྱ་བ་མཆོག་ཏུ་བྱེད་པར་གྱུར་ཅིག། །།