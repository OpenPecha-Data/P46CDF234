འཆི་མེད་འཕགས་མའི་སྙིང་ཐིག་གི་ཆ་ལག་རྣམ་རྒྱལ་མ་རིག་ལྔའི་སྟོང་མཆོད་ཀྱི་བརྒྱུད་འདེབས་འཆི་མེད་རྟག་པའི་དབྱངས་སྙན་བཞུགས། འཆི་མེད་བདུད་རྩིའི་མཆོག་བརྙེས་བདེ་གཤེགས་ཀྱི། །འཆི་མེད་དཔལ་གྱི་འབྱུང་གནས་གཙུག་ཏོར་ལས། །འཆི་མེད་བདུད་ལས་རྣམ་རྒྱལ་རིག་སྔགས་ལྷ། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་པདྨའི་རིགས་བདག་ཚེ་མཐའ་ཡས། །འཆི་མེད་མཆོག་སྦྱིན་ཡིད་བཞིན་འཁོར་ལོ་ཆེ། །འཆི་མེད་དཀྱིལ་འཁོར་རྒྱ་མཚོའི་ལྷ་ཚོགས་ལ། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་རིག་རྩལ་དབང་ཐོབ་ཤྲཱི་སིངྷ། །འཆི་མེད་འཕོ་ཆེན་སྐུ་བརྙེས་བི་མ་ལ། །འཆི་མེད་གྲུབ་པའི་ཚོགས་རྗེ་མཚོ་སྐྱེས་རྗེ། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་གདམས་པའི་མཛོད་འཛིན་མངའ་བདག་རྗེ། །འཆི་མེད་མངོན་གྱུར་བཻ་རོ་ནམ་སྙིང་གནུབས། །འཆི་མེད་ཌཱ་ཀི་མཚོ་རྒྱལ་རྒྱལ་མཆོག་དབྱངས། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་རིག་འཛིན་རྒྱ་མཚོའི་ཡེ་ཤེས་གཏེར། །འཆི་མེད་ལྷ་དང་ཌཱ་ཀིས་རྗེས་སུ་བཟུང༌། །འཆི་མེད་གདམས་པའི་སྲོལ་འབྱེད་མདོ་སྔགས་གླིང༌། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་མཆོག་གྲུབ་བསྟན་གཉིས་གཡུང་དྲུང་གླིང༌། །འཆི་མེད་གྲུབ་པའི་ཞལ་སྐྱིན་ཨཱ་ཡུའི་མཚན། །འཆི་མེད་རྡོ་རྗེའི་རིག་འཛིན་མ་ཏིའི་ཞབས། །འཆི་མེད་བདེ་ཆེན་སྩོལ་ཕྱིར་གསོལ་བ་འདེབས། །འཆི་མེད་ཡེ་ཤེས་གཅིག་གི་རོལ་པ་ལས། །འཆི་མེད་རིག་པའི་འཁོར་ལོས་བསྒྱུར་བའི་ཡུམ། །འཆི་མེད་གྲུབ་ལ་ལས་མཛད་ཁྲོ་བོའི་ཚུལ། །འཆི་མེད་དངོས་གྲུབ་སྩོལ་ཕྱིར་གསོལ་བ་འདེབས། །འཆི་མེད་དབང་གི་བདུད་རྩིས་སྒོ་གསུམ་སྨིན། །འཆི་མེད་ལྷ་ཡི་ཐུགས་རྒྱུད་ལེགས་བསྐུལ་ཕྱིར། །འཆི་མེད་གྲུབ་པའི་ལམ་བཟང་འདིར་འཇུག་ན། །འཆི་མེད་ཚེ་དང་ཡེ་ཤེས་མཆོག་སྩོལ་ཅིག །འཆི་མེད་རྡོ་རྗེའི་གསང་བ་མངོན་གྱུར་ནས།

།འཆི་མེད་སྐུ་དང་ཡེ་ཤེས་དཔག་མེད་པས། །འཆི་མེད་རྟག་པ་དམ་པའི་ཕྲིན་ལས་ཀྱི། །འཆི་མེད་སྣང་བས་ས་གསུམ་མཛེས་གྱུར་ཅིག །ཅེས་དད་དང་བློ་གྲོས་རྨད་བྱུང་ཤཱཀྱའི་དགེ་ཚུལ་ངག་དབང་མཆོག་ལེགས་ནས་བསྐུལ་བ་བཞིན་པདྨའི་རིག་སྔགས་འཆང་བ་པདྨ་དབང་ཆེན་དགྱེས་པ་རྩལ་གྱིས་བདེ་ཆེན་ཆོས་གླིང་ནས་བྲིས་པ་དགེ་ལེགས་འཕེལ། ། 